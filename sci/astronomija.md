# Astronomija

Kad je Galileo otkrio da Saturn ima prstenove, a Venera faze, htio je zadržati oktrića tajnima, ali svejedno biti zaslužan za njih ako netko dođe do njih neovisno. Zato je napisao te izjave i abecedno ih anagramirao (nešto kao hash funkcija).

Mnogi astronomi su pokušali riješiti te anagrame, i Kepler je sklepao neko šugavo rješenje s krivim latinskim polurečenicama koje kao znače "Mars ima dva mjeseca" i "Jupiter ima golemu crvenu točku". Iako je totalno krivo premetnuo ta slova, stoljećima kasnije se pokazalo da su oba rješenja zapravo istinita.

## Zemlja i sunce

Orbita svakog planeta koji rotira oko zvijezde, pa tako i Zemlje, je elipsa. Sunce se nalazi u jednoj od fokalnih točaka elipse (zapravo, Zemlja se rotira oko centra mase Sunčevog Sustava, ali pošto je većina mase u suncu, centar sunca je dosta blizu te fokalne točke).

Zemljina elipsa je poprilično okrugla, razlika između širine i visine je oko `3.3%`. Svejedno, pravimo se da postoji neka razlika, pa točku u kojoj je Zemlja najbliže suncu zovemo **perihelion**, a točku u kojoj je najdalje **aphelion**.

Ravnina na kojoj je Zemljina orbita naziva se **ekliptika**. Zanimljivo, i ostali planeti Sunčevog sustava imaju orbite u skoroj istoj ravnini, do `3°` razlike (iznimka je Merkur koji je nakošen za `7°`, i Pluton koji je preko `17°` ali on ionako nije planet). Smatra se da su sunce i planeti nastali iz jednog protoplanetarnog diska, pa su svi ostali tako lijepo poravnati.

Zemlja se rotira oko svoje osi, ali os rotacije nije okomita na ravninu orbite, nego je nagnuta za `23.437°`. Zbog te nagnutosti imamo godišnja doba - kada je Zemlja nagnuta prema suncu sjevernom hemisferom, ona dobija više sunca i tada im je ljeto. Kada je nagnuta guzicom (isprike južnoj hemisferi), tada je na sjevernoj hemisferi zima. Kada je nagnuta paralelno sa suncem, svi dobijaju jednako sunca i to se zove ekvinocij.

Za ljeto nije bitna samo količina sunca, bitan je i smjer pod kojim padaju sunčeve zrake. Što padaju okomitije, to više energije prenose. Zato na antartici nije toplo ni kada imaju 6 mjeseci danjeg svijetla.

Trenutak kada je sunce točno iznad našeg lokalnog meridijana nazivamo **solarno podne**. U tom trenutku je sunce na najvišoj točki na nebu. Ljudi mjere dan prema poziciji sunca, pa je **solarni dan** vrijeme između dva solarna podneva i traje `24h`. Zemlja upotpuni rotaciju oko osi za `23h 56min 04sek` (što se zove **zvjezdani dan**), ali pošto istovremeno putuje po orbiti, treba joj još malo rotacije da naš lokalni meridijan opet gleda ravno u sunce.

Ako pratimo poziciju sunca svaki dan u isto vrijeme, primjetit ćemo da se kreće u smjeru sjever-jug, s izmjenom godišnjih doba (ljeti je najviše, zimi je najniže). Ono što je čudo je da se kreće i u smjeru istok-zapad, iscrtavajući osmicu koja se zove **analema**.

Razlog tome je što solarni dan traje `24h` samo u prosjeku. Zbog nagnutosti osi i oblika elipse, Zemlja mijenja brzinu u različitim dijelovima orbite. Nekad je brža, pa će sunce doći na najvišu točku malo ranije od očekivanog podneva; nekad je sporija pa će sunce zakasniti.

Zemlja ne samo da se vrti oko svoje osi, nego se još i sama os rotira (zbog gravitacijske sile sunca i mjeseca). To se zove **aksijalna precesija** i događa se jako sporo - treba `25,772 godina` da napravi puni krug. Zvijezda Sjevernjača s vremenom više neće biti najsjevernija zvijezda, jer će os pokazivati prema nekoj drugoj.

Puni krug Zemljine orbite inače traje `365.256 dana`, što se zove **zvjezdana godina**. Ali zbog precesije, vrijeme između dva proljetna ekvinocija traje malo kraće `365.2422 dana`, što se zove **tropska godina**. Kako je ljudima bitna stabilnost godišnjih doba, tropska godina se uzima za temelj računanja godina.

Da stvar ne bude prejednostavna, mijenaju se još i zemljina nagnutost (od `22.1°` do `24.5°`), oblik orbite, a i sama orbita se jako sporo rotira oko sunca (**apsidalna precesija**). U principu, sve se miče i sve je grozno.

## Najbliži planet

Iako se planeti sunčevog sustava prikazuju u liniji, zapravo su većinu vremena na različitim mjestima u orbitama u jako udaljeni jedni od drugih. Venera može biti najbliže Zemlji, na `38 milijuna km` udaljenosti. Ali većinu vremena Zemlji je najbliži planet Merkur, jer je toliko blizu Suncu. Merkur je zapravo većinu vremena najbliži planet svim planetima sunčevog sustava.

## Fermijev paradox

Neke od teorija zašto nismo stupili u kontakt s vanzemaljskom inteligencijom:

* Nastanak inteligentnog života je iznimno rjedak i Zemlja je unikatan planet u univerzumu.
* Život na Zemlji je jedan od prvih koji su nastali u svemiru.
* Od nastanka života do razvoja civilizacije tipa 3, postoji barijera (filter) koju većina ne može proći - možda nešto što smo već prošli (npr. nastanak višestaničnih organizama) ili nešto što nas tek čeka (nuklearni rat i nestanak resursa).
* Vanzemaljska inteligencija je mnogo razvijenija od naše i ne smatra nas vrijednima da komuniciraju s nama.
* Vanzemaljska inteligencija je potpuno različita od naše i ne možemo komunicirati čak i ako bi htjeli.

# Literatura

* https://ciechanow.ski/earth-and-sun/
