# 17. st: Barok

Izbor 1600. godine kao granice perioda je većinom arbitraran. Promjene koje je donijelo 17. stoljeće nisu bile fundamentalne poput renesanse, već su dio prirodnog procesa u kojem generacija odluči da je dovoljno različita od prošlih, pa umjetnici i mecene počnu tražiti novi umjetnički izričaj. Što se različitijim osjećaju, to je veća promjena u umjetnosti. Želja za **promjenom i definiranjem modernog** je jedna od karakteristika umjetnosti 17. stoljeća.

Razvoj znanosti i racionalističke misli započet u renesansi sada je bio u punom mahu. U kombinaciji s protestanstkom reformom, dolazi do krize vjere i preispitivanja autoriteta. Katolička crkva kao odgovor ulaže hrpu novaca u slikarsku propagandu, stvarajući snažne emotivne prizore koji trebaju ukloniti svaku sumnju.

Izraz "Barok" je nespretan jer se istovremeno koristi za cijeli period 17. i početka 18. stoljeća, ali i za specifičnu vrstu umjetnosti nastalu u ovom periodu koju karakterizira estetsko pretjerivanje i dramatičnost. Taj konkretni barok je tek jedan od mnogih pravaca nastalih u ovom razdoblju.

## Caravaggio (1571-1610)

Učio u Milanu, radio u Rimu. Bio je baraba i mnogo puta uhićen zbog tučnjave na ulici. Kada je 1606. ubio protivnika u raspravi oko tenisa, morao je pobjeći iz Rima u Maltu i Siciliju, gdje je i umro par godina kasnije. Bio je prvi "boemski" umjetnik, prije nego je to postalo popularno u 19.st.

Crkva je bila glavni naručitelj njegovih djela. Tražili su da privlače pažnju i budu uvjerljiva, pa su zato figure u prvom planu, i izgledaju kao obični ljudi, a ne povijesni likovi. Šake i stopala su im prljave, ruke i lice potamnili od sunca dok ostatak tijela nije. Ovakvo dopuštanje promatraču da se identificira s pričom na slici je bilo dotad neviđeno. Dok je renesansi cilj bio prikazati likove iz nekog drugog, posebnijeg i boljeg vremena, u 17. stoljeću cilj je ostaviti dojam na publiku.

Likove koje slika su zapravo pod utjecajem herojskih figura Michelangela, samo premazani prljavštinom svakodnevnice. Kombinacija su sirovog i lijepog.
Koristi snažan kontrast svijetlih i tamnih površina kako bi se likovi isticali iz pozadine (`chiaroscuro`). Svijetlo je jako umjetno i čini se kao da je scena osvijetljena reflektorima. Njegov realizam je zapravo pomno planiran.

Mnoge slike su mu odbijane jer je svece i bogorodicu slikao da izgledaju presvakodnevno, preobično. Ipak, Caravaggiov stil je ubrzo postao iznimno utjecajan, šireći se po Španjolskoj, Francuskoj i Nizozemskoj kao simbol novog vremena.

*David s Golijatovom glavom*, odsječena glava je Carravagiov portret, a David njegov mladi asistent i možebitni ljubavnik (s mačem među nogama, da ne bi bilo greške).

**Jusepe de ribera**, jedan od sljedbenika Caravaggia. Osvijetljene figure na tamnoj pozadini, neidealizirani izgled (Sv. andrija suhonjav i star, s posijedilim dlakama na prsima). Tihe, konteplativne slike. Jako lijepi detalji naboranih čela i ruku. Debeli nanosi boje koji daju teksturu i minjaturne kontraste svijetla iz sjene. (što je poslije muka restoratorima za čišćenje)

**Nicolas Poussin** iz Francuske, radio u Rimu. Slikao povijesne motive (otmica Sabinjanki) i jako lijepe pejzaže, sve je geometrijski i glatkih površina. Podržavali su ga neoklasicisti, zagovornici klasičnog stila i tema. Njegov suvremenik i sugrađanin, **Claude Lorrain**, također radi pejzaže antičkih gradova obojanih zlatnim svijetlom (ideja zlatnog doba koje je prošlo) - stvorio je ideju Antike koje se zadržala u Europi do 19. stoljeća, i svi putnici su očekivali da će italija tako izgledati. Čak se cijeli smijer engleskog vrtlarstva zasnivao na njegovim pejzažima.
