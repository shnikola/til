# Povrće

## Poriluk

Blažeg okusa i mirisa od luka i češnjaka, ne nadvladava ostale namirnice u jelu. Plus ga je lakše sjeckati jer je duguljast.

Poriluk se razvija probijajući kroz zemlju, pa unutar listova ima dosta prljavštine. Da bi ga očistio, odreži mu korijen, te prereži dio gdje postaje zelen. Bijeli dio onda prereži popola i ubaci sve u zdjelu s vodom - zemlja će potonuti na dno.

## Batat

Ako radiš pire od batata, stavi ga peći, a ne kuhati. On povlači puno vode, pa pire bude prerijedak.

## Pastrnjak

Najbolji za juhe (npr. s kruškom) i piree, ima finu prirodnu slatkoću.

# Grahorice

Priprema grahorica poput graha, leće ili slanutka može zahtjevati mnogo vremena. Da bi se kuhanje skratilo zrna se mogu namakati u vodi nekoliko sati prije kuhanja (voda se od namakanja se baci), ili kuhati u pretis loncu.

Ako želiš izbjeći dodavanje previše ulja, soli ili suhog mesa da bi pojačao okus, umjesto njih koristi luk, češnjak i začine: lovor, peršin, vlasac, papar i korijander. Kuhanje grahorica s mrkvom i mahunama također popravlja okus i boju jela.

Grahorice su dobar izvor proteina, vlakana, vitamina B, te minerala: kalcija, cinka, i željeza. Velika količina vlakana i umjerena kalorična vrijednost čine ih zasitnim i sprječavaju prejedanje.

# Recepti

## Polpete od tikvica

* Naribaj **2 srednje tikvice**, posoli i pomiješaj, pa ostavi u cijedilu 20 minuta. Nakon toga istisni što više tekućine iz njih.
* Pomiješaj s **100g feta sira**, **2 jaja**, **žličicom praška za pecivo** i **50g krušnih mrvica**. Posoli i popari.
* Formiraj polpetice (ako je premokro, dodaj još mrvica) i stavi ih na papir za pečenje.
* Peci 20ak minuta na **180 stupnjeva**.

## Ratatouille

* Nasjeckaj **1 manji batat** na tanko, blanširaj u kipućoj vodi 3-4 minute.
* Nasjeckaj **1 manju tikvicu**, **1 manji patlidžan** i **2 crvene rog paprike**.
* Premaži staklenu posudu s **pasiranom rajčicom**, ubaci sjeckani **1 režanj češnjaka** i **timijan**. Umiješaj bešamel (**žlica maslaca** i **žlica brašna**, umiješaj **200ml mlijeka** i **muškatni oraščić**).
* Poslaži nasjeckano povrće na umak, polij s maslinovim uljem, posoli i popapri.
* Prekrij s papirom za pečenje (da ne zagori) i peci na **180 stupnjeva** oko sat vremena.

## Karamelizirani Luk

* **1kg luka** prepolovi i nasjeckaj uzdužno na trake (nemoj sitnije jer će pretvoriti u kašu).
* U veću tavu od nehrđajućeg čelika dodaj maslinovo ulje da prekrije dno, stavi na srednje jaku vatru. Kad počne treperiti ubaci luk u njega i dobro posoli. Ostavi ih na miru dok ne posmeđe na dnu (oko 3 minute). Zatim ih promješaj i opet ostavi da posmeđe na dnu i tako dalje.
* Pazi da luk ne ostane na rubu tave jer će se osušiti. Ako dno izgleda suho, dodaj još ulja.
* Nakon 15-ak minuta sav luk bi trebao biti lijep smeđi, stavi ga na jako slabu vatru (miješaj češće dok se tava ne ohladi) miješajući svakih 5-8 minuta. Luk će sad početi puštati tekućinu i kupiti one lijepe smeđe komade s dna tave.
* Kuhaj 20-40 minuta, ovisno koliko želiš da budu karamelizirani. Na kraju posoli po potrebi ili dodaj malo **balzamičnog octa** za kiselost.

