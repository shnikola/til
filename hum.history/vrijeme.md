# Vrijeme

## Razvoj računanja vremena

1500 BC Egipćani počinju koristiti sunčani sat. Na ploči sata bilježe podjelu dana, i prvi put se javlja koncept sati. Koriste duodecimalni sustav pa zato danas dan dijelimo na 24 sata.

U 14. st. europski satovi počinju koristiti sate jednake duljine - prije toga se trajanje sata mijenjalo ovisno o godišnjem dobu. Kao i za sve ostalo čudno s računajem vremena, krivi su zemljoradnici.

U 16. st. uvode se minute. Prije toga nikog nije bilo briga, a i mehanički satovi nisu bili dovoljno precizni. U 17. st. uvode se i sekunde.

1883. SAD po prvi put pokušava standardizirati računanje vremena. Vlasnici željeznica se sastaju kako bi uskladili vremenske zone i olakšali organizaciju voznog reda. Prije toga, svaki grad je za sebe odlučivao koliko je sati (kad je u Washingtonu bilo 12:00, u Philadelphiji je bilo 12:08), pa si za bilo kakvo putovanje morao imati knjižicu sa svim lokalnim vremenima.

1967. definira se sekunda kao 9,192,631,770 energetskih prijelaza jednog atoma cezija. Današnji atomski i optički satovi su toliko precizni da izgube sekundu za milijardu godina.

## Vremenske zone

1960. donesi se UTC standard (Coordinated Universal Time odnosno Temps Universel Coordonné - Francuzi i Englezi se nisu mogli dogovoriti oko kratice pa su odabrali onu koja nikome ne odgovara). UTC nema offset, a ostale vremenske zone imaju offset u odnosu na nju. GMT nije isto što i UTC - UTC je standard, a GMT vremenska zona s offsetom 00:00. Također neki korisnici GMT-a koriste Daylight Saving Time, a UTC je nepromijenjiv.

Čovjek bi pomislio da na zemlji postoje 24 vremenske zone. Zapravo ih ima 39, i neki offseti su na 30 ili 45 minuta.

Kina, iako rasprostranjena kroz 4 vremenska pojasa, ima samo jednu vremensku zonu, Beijing Time, kako bi naglasila ujedinjenost zemlje. Stanovnicima na krajnjem zapadu kine sunce zalazi oko ponoći.

Samoa je preskočila 30. prosinac 2011. Nalazi se istočno od datumske granice, ali pošto su joj trgovački partneri Kina, Australija i Novi Zeland s druge strane, pa su 2011. odlučili preći datumsku granicu kako bi olakšali ekonomske transakcije. Američka Samoa koja je udaljena samo 100 km je ostala u staroj vremenskoj zoni i sada je vremenski 24 sata iza Samoe. Ista stvar se dogodila 4. srpnja 1892., samo u suprotnom smjeru, kada je Samoa prešla na stranu Amerike koja je tad bila partner. Te godine su u kalendaru imali dan nezavisnosti dvaput.

U rujnu 2013. Palestinci na Zapadnoj obali su se nesporazumom prebacili na zimsko računanje vremena mjesec dana prije Izraelaca, pa je Zapadna obala postalo jedino mjesto na svijetu gdje je vremenska zona definirana etnički, a ne geografski.

## Daylight Savings Time

Benjamin Franklin je 1784. poslao pismo pariškim novinama i preporučio da Parižani ne ustaju po satu, nego sa suncem kako bi štedili svijeće. Ali nije predložio DST, jer se tad ljudi nisu baš držali striktnog rasporeda. Preciznije mjerenje vremena došlo je tek s industrijalizacijom i željeznicom.

Novozelandski entomolog George Hudson je 1895. prvi predložio DST, kako bi u slobodno vrijeme imao više vremena za skupljanje insekata po danjem svijetlu. Neovisno od njega, britanac William Willet je došao na istu ideju videći da većina sugrađana prespava dobar dio ljetnog dana, a i nije mu se svidjelo što mu partije golfa traju kraće zvog sumraka.

Prvo nacionalno prihvaćanje DST-a bilo je u Njemačkoj i Austro-Ugarskoj 1916. za vrijeme rata, kako bi se smanjila potrošnja ugljena. Britanija i njeni saveznici su slijedili primjer, ali kad je rat  1918. završio većina država se vratila na stari sistem. S Drugim svjetskim ratom i energetskom krizom 1970-ih, DST opet postaje popularan u raznim varijacijama.

Savezna država Arizona ne koristi ljetno računanje vremena jer im je ljeti prevruće i žele biti što manje aktivni tijekom dana. Ali Navajo rezervat na teritoriju Arizone koristi ljetno računanje vremena jer ga susjedni Navajo rezervati u drugim državama također koriste. Ali unutar tog Navajo rezervata je Hopi rezervat, koji kao i Arizona ne koristi ljetno računanje vremena, pa se unutar Arizone nalazi prstenasti teritorij koji pola godine ima drugo vrijeme od ostatka.

## Epoha

Epoha označava vremensku točku od koje se računa vrijeme.

Kineski kalendar je računao vrijeme po godini uprijestoljenja trenutnog cara. Kada se carstvo ujednilo, car je odlučio sam davati imena erama kad mu se sprdne, pa su tako uslijedile "era of Great Start", "era of Awesome Light" itd, što svakako nije olakšalo povijesničarima. S Ming dinastijom odustalo se od proizvoljnog davanja imena, nego je svaki car samo jednom davao ime eri svoje vladavine. Tako je `1911 NE = 3. godina Xuantong perioda`. Nakon revolucije, Kina računa godine od osnutka Republike.

Stari grci su računali vrijeme u 4-godišnjim Olimpijadama, počevši od `776 BC`, pa je `752 BC = 1. godina 7. Olimpijade`. Nekad su se olimpijade određivale opisno, npr "Olimpijada kad je Rhodian Dorieus odnio drugu pobjedu".

Rimsko carstvo je koristilo godina prijestolovanja trenutnog vladara, ili godina dvojice konzula koji su bili na vlasti. Pošto su se konzuli izmjenjivali svake godine, kalendari su dolazili sa popisom svih prethodnih konzula. U povijesnim knjigama koristio se *Ab urbe condita* - računanje od osnutka Rima, pa je `1 AUC = 754 BC`.

Skitski redovnik iz 6. st. Dinonizij Mali se bavio računanjem Uskršnjih tablica, i smetalo mu je što se u njima spominje Dioklecijanova era, pošto je Dioklecijan bio progonitelj kršćana. Predložio je da se umjesto toga koristi *Anno Domini*, godina rođenja Isusa Krista, za koju je izračunao da se dogodila `525` godina ranije. Ne zna se kako je točno došao do tog izračuna, ali pretpostavlja se da koristio Evanđelje po Luki, gdje Isus ima "tridesetak godina kratko nakon 15. godine vladavine cara Tiberiusa". Općenito, postoji niz problema s izračunom Kristove inkarnacije: računa li se od začeća ili rođenja; konzulske godine počinju 1.1., a Dioklecijanova 29.8.; postojale su pogreške u listama konzula, i neke godine vladara su se krivo zbrajale. Anno Domini era je postala prihvaćena tek kad ju je benediktinski svećenik Beda Časni upotrijebio u svom djelu *Crkvena povijest naroda Angla*. Zatim ju je prihvatio Charlemagne i od tu se počela širiti po Europi.

Hebrejski kalendar računa od *Anno mundi* - godine kad je stvoren svijet. Prema rabinskim izračunima iz teksta Starog Zavjeta, to se dogodilo `1 AM = 3761 BC`. Bizantski kalendar je isto računao od stvaranja svijeta, ali su koristili prijevod Septuaginte pa su dobili `1 AM = 5509 BC`. Masoni ga pak zovu *Anno lucis* i računaju od `1 AL = 4000 BC`.

Islamski kalendar računa od *Anno hijra* - kada je Muhamed prešao iz Meke u Medinu, pa je `1 AH = 622 AD`.

Budistički kalendari računaju od Budine paranirvane (tj. smrti nakon što je postigao nirvanu tijekom života), pa je `1 BE = 544 BC`.

Kod datiranja ugljikom-14, koristi se *Before Present* (ponekad Before Physics), gdje je `1 BP = 1950 AD`, odnosno vrijeme kada su nuklearni testovi poremetili udio izotopa ugljika u atmosferi.

## Početak godine

Perzijska nova godina pada na `21.3.`, proljetni ekvinocij, što ima smisla jer je prošla grozna zima, priroda se budi itd..

Kineska nova godina (festival proljeća) slavi se na prvi mlađak između `21.1.`i `20.2.`.

Rimsko carstvo je obilježavalo početak godine na `1. Mart`. Mart je bio prvi mjesec (zato Septembar znači "sedmi"), i tada su se birali konzuli po kojima su se računale godine. Ali 154 BC Keltiberi su pokrenuli revolt u Španjolskoj, a običaj je bio da se ratovanja ne počinju dok novi konzul nije postavljen. Quintus Fulvius Nobilior je već bio odabran, a pobuna se činila ozbiljnom, pa umjesto da zanemare običaj čekanja nove godine za ratovanje, odlučili su prebaciti početak godine na `1. Januara`.

U srednjovjekovnoj Europi svako kraljevstvo je imalo svoj vlastiti datum za početak godine. Neki lokalni kalendari uzimali su `23.9.`, Augustov rođendan. U Bizantu je to bio `1.9.` prema tradiciji da je tada stvoren svijet - taj se datum i danas koristi kao početak liturgijske godine u Pravoslavnoj crkvi. Neke katoličke zemlje su započinjale godinu `25.3.`, kao početak proljeća i Navještenje, a druge `25.12.` kao Isusovo rođenje. Crkva je pokušavala gurati kršćanske blagdane kao Novu godinu dok papa Grgur XIII nije postavio Gregorijanski kalendar, s početkom `1.1.`.

## Kalendari

Kalendari nastaju praćenjem kretanja mjeseca i sunca. Problem je što period mjesečevih faza i period zemljine revolucije oko sunca nisu višekratnici perioda rotacije zemlje: lunarni period traje `29.53 dana`, a solarni period `365.2425 dana`.

Kalendari koji se ravnaju po mjesečevom ciklusu imaju mjesece u duljini između 29 i 30 dana. 12 takvih mjeseci traje 354 ili 355 dana, što je 11 dana kraće od solarne godine. Zbog toga **čisti lunarni kalendari** (npr. islamski) nemaju fiksna godišnja doba, već im se ona pomiču u 33-godišnjem ciklusu. **Lunisolarni kalendari**, imaju različite načine da usklade mjesec i sunce: hebrejski i budistički kalendari dodaju prijestupni mjesec na kraj godine svake dvije ili tri godine; kineski i hinduistički kalendari također dodaju prijestupni mjesec ali se može pojaviti bilo gdje u godini; stari perzijski je dodavao 13. mjesec svakih 6 godina, a imali su najbolja imena za mjesece ("Mjesec ubijanja vukova", "Mjesec bezimenog boga", "The terrible one").

Izvorni rimski kalendar imao je 10 mjeseci po 30 ili 31 dan od Martiusa do Decembera. Ostatak od pedesetak dana bila je nekategorizirana "zima". S republikom preuzima se grčko računanje vremena od 12 mjeseci s po 29 ili 31 danom i ukupnim trajanjem godine od 355 dana. Solarna razlika se nadoknađivala svake druge godine u veljači, u koju bi se umetnuo prijestupni mjesec Mercedonius od 23 dana. U praksi, nadoknadu su propisivali vrhovni svećenici koji su to koristili u političke svrhe, produžujući godine u kojima su bili na vlasti, a skraćujući godine vladanja političkih protivnika. Prijestupne godine bi se objavljivale u zadnji čas, pa se često događalo da većina stanovnika republike ne zna koji je točan datum.

Julije Cezar 45. BC donosi reformu kalendara: uvodi **Julijanski kalendar** koji omogućuje jednostavnu usklađenost sa solarnim ciklusom bez potrebe za ljudskom intervencijom. Zadržava se stari raspored od 12 mjeseci, ali od Egipćana preuzima fiksnu duljinu trajanja godine od 365 dana. Od grčkih astronoma koristi saznanje o trajanju solarnog ciklusa od 365.25 dana, pa se dodaje prijestupni dan svake četiri godine u veljači (koja se ionako dosad koristila za nadoknađivanje solarne godine). Ipak, svećenici koji su trebali provoditi reformu su krivo razumjeli pravila, i isprva su dodavali prijestupnu godinu svake 3 umjesto 4 godine, pa se to opet kasnije trebalo ispravljati.

Cezar je ostavio stara imena mjeseci, ali Rimljani su kasnije preimenovali Quintilis u Julius (po Cezaru koji je tad rođen), te Sextilis u Augustus (po Augustu koji je tog mjeseca radio neke bitne stvari). Drugi carevi su pokušavali mijenjati imena mjeseca, ali nijedna promjena nije zaživila: Neron je nazvao April "Neroneus", Maj "Claudius" i June "Germanicus"; Komod je preimenovao sve mjesece po imenima koje je sebi nadjenuo ("Romanus", "Herculeus", "Invictus"...).

Julijanski kalendar se koristio u Europi i sj. Africi do 1582. kada je papa Grgur XIII objavio novu reformu kalendara. Solarna godina naime traje malo kraće od 365.25 dana, pa je do 16. stoljeća Julijanski kalendar kasnio 10 dana iza solarne godine. Kako bi se izbjeglo padanje Uskrsa na neočekivano rane datume, **Gregorijanski kalendar** je dodao ispravak u smislu preskakanja prijestupnih godina djeljivih sa 100 (ali ne i s 400). Da bi se nadoknadilo kašnjenje, preskočeno je 10 dana u listopadu, pa je nakon 4.10.1582. uslijedio 15.10.

Gregorijanski kalendar su odmah prihvatile katoličke zemlje; protestanti su ga preuzeli u 18. stoljeću. Istočna europa ga je preuzela tek u 20. stoljeću, što je dovodilo do mnogih nesporazuma. Ruska olimpijska momčad je na olimpijadu u Londonu 1908. zakasnila 12 dana jer su koristili julijanski kalendar dok su Englezi koristili gregorijanski. Ista stvar se dogodila 1805. bitci kod Austerlitza, kada su ruske snage zakasnile 12 dana i olakšale Napoleonu da osvoji Austriju. Oktobarska revolucija se zapravo dogodila u 7. novembra po današnjem kalendaru, jer se tada još koristio julijanski po kojem je bio 25. oktobra.

Švedska je 1700. odlučila preći na Gregorijanski kalendar. Ali umjesto da samo preskoče blok od 12 dana, odlučili preći postepeno, tako da do 1740. preskoče sve prijestupne godine. 1700. su preskočili, ali onda je izbio Veliki sjeverni rat, i zaboravili su na svoju odluku, pa su 1704. i 1708. greškom ostale prijestupne. Da isprave pogrešku, 1712. su se odlučili vratiti nazad na Julijanski kalendar, ali sada im je falio dan kojeg su preskočili 1700., pa su dodali još jedan prijestupni dan. Tako je 1712. u Švedskoj obilježen **30. veljače**. Na gregorijanski kalendar su na kraju prešli 1753, tako što su jednostavno preskočili 11 dana iz veljače, kao i sav pošten svijet.

Iako su istočnoeuropske zemlje do 1924. prešle na novi kalendar, pravoslavne crkve su nastavile koristiti Julijanski kao svoj liturgijski kalendar. Srpski znanstvenik Milutin Milanković predlaže **Revidirani julijanski kalendar** kojeg privremeno usklađuje s gregorijanskim (preskače se 13 dana), ali se prijestupne godine računaju kompliciranije (preskaču se dijelive sa 100, osim ako pri dijeljenju s 900 daju ostatak 200 ili 600). Ovaj kalendar je precizniji od gregorijanskog i bit će usklađen s njim do 2800. godine. Ipak, samo dio pravoslavnih crkvi ga je prihvatio, pa tako Carigrad, Aleksandrija, Grčka, Rumunjska, Poljska i Bugarska trenutno slave Božić na isti dan kao i katolici (25.12. po gregorijanskom), dok Jeruzalem, Rusija, Srbija i Crna Gora, Makedonija, Gruzija i Ukrajina slave 13 dana kasnije (25.12. po julijanskom).

Početkom 20.st. Moses B. Cotsworth predlaže **Internacionalni fiksni kalendar**. Trajanje godine i računanje prijestupnih ostaje isto, ali dodaje mjesec Sol između Lipnja i Srpnja, pa se godina dijeli na 13 mjeseci po 28 dana (ukupno 364), plus jedan dodatni praznik koji ne pripada tjednu ("Year day") na kraju svake godine. Ovime se olakšava računanje jer svi mjeseci imaju točno 4 tjedna, pa su poslovni i statistički izračuni precizniji. Također svi datumi uvijek padaju na isti dan u tjednu. Liga Naroda je 1923. odabrala kalendar kao najbolji među predloženima, ali nikad nije proveden u djelo (osim u kompaniji Kodak, čiji je osnivač bio veliki fan).

Nakon Oktobarske revolucije 1929. je kao eksperiment uveden **Sovjetski revolucionarni kalendar**. Godina je podijeljena na 12 mjeseci po 30 dana (plus 5 praznika koji se ne broje u tjedne i mjesece). Tjedni su trajali 5 dana umjesto 7 (kako bi se otežalo religijsko prakticiranje nedjeljom) i svaki dan je obilježen jednom od 5 boja. Ne postoje zajednički neradni dani, već svaki radnik ima boju kada ne radi, tako da svakim danom 80% države radi. Novi sistem se pokazao loš jer je odvajao obitelj i prijatelje koji su imali slobodne dane u različito vrijeme, a i strojevi se nisu mogli servisirati jer su konstantno radili. Nakon dvije godine prešlo se na 6-dnevni radni tjedan, gdje je 6. dan bio neradan za sve (samo da nedajbože ne bude nedjelja!), što je trajalo do 1940.

## Prijestupna sekunda

Zbog fluktuacija u zemljinoj rotaciji, i najprecizniji satovi moraju se povremeno prilagoditi da se poklapaju sa "solarnim" vremenom. Takva prilagođavanja, tzv. *leap seconds* dogodila su se 24 puta od 1972.

# Literatura

* https://zachholman.com/talk/utc-is-enough-for-everyone-right
