# Porezi

## Paušalni porez

Smiješ tražiti ako ti je godišnji primitak manji od `300.000 kn` (limit za ulazak u PDV.)

U taj godišnji primitak se broje i svi primitci od autorksih i studentskih ugovora u toj godini, pa pripazi ako radiš do limita. Za godišnji primitak nije bitno kada si izdao račun, nego kada su ti stigli novci.

Plaćaš maksimalno `14.000 kn` doprinosa i `6700 kn` poreza.

Ako paušalni obrt želiš pretvoriti d.o.o., isplati ti se izdati što više računa (do 300.000 kuna), pa zatvoriti obrt i otvoriti d.o.o. Neki ljudi to rade svake godine, ali to je donekle nelegalno.

## Porez na dohodak

Porezna osnovica = `poslovni primitak - poslovni izdatci - osobni odbitak (2600kn mjesečno + još neki bonusi za uzdržavane članove obitelji, djecu i invalidnost)`. Osnovica se oporezuje u stopama:
* do 2.200 kn se oporezuje s 12%
* do 17.500 kn se oporezuje s 24%
* ostatak se oporezuje s 36%.

Usto se dodatno plaća prirez (oko 15% od poreza, ovisno o prebivalištu).

## Porez na dobit

Plaćaš 12% od `prihodi - rashodi`, odnosno 18% za preko 3 milijuna kuna. Ali pri isplati na račun se plaća još 12%, što je ukupno oko 20%.

## Porez na dodanu vrijednost

Moraš ući u sustav PDV-a ako godišnje zaradiš više od `300.000 kn` bruto. Ako uđeš u sustav PDV-a kao obrt ili tvrtka, na izlazni račun se dodaje PDV u iznosu od `25%`. Prednost je što možeš tražiti povrat PDV-a kojeg si platitio u ulaznim računima.

Ako uđeš u sustav PDV-a kao fizička osoba (preko autorskog ugovora) dužan si plaćati PDV i izdavati R2 račun. Ne moraš voditi poslovne knjige, ali vodiš knjigu izlaznih računa te jednom mjesečno predaješ PDV obrazac i plaćaš PDV.

## Ugovor o djelu

Ugovor o djelu je šugav, nema neoporezivog izdatka.
Ugovor o autorskom djelu za intelektualno vlasništvo (npr. programiranje, dizajn) je bolji. Neoporeziv izdatak je 30%.
Ugovor o umjetničkom djelu je najbolji, ali moraš imati potvrdu o članstvu neke udruge, npr. Hrvatskog Dizajnerskog Društva. Neoporeziv izdatak je 55%.

Doprinos za Zdravstveno Osiguranje se prvi obračunava od honorara, oduzimajući 7.5% od njega. Ostatak se računa kao bruto.

Od bruta se oduzima neoporeziv izdatak i to je osnovica za izračunavanje doprinosa. Od nje se oduzima `10%` za mirovinsko. Ostatak osnovice se koristi za računanje poreza na dohodak koji je `24% + prirez`.

Efektivno, od autorskog honorara ti ostaje `70%`, a od umjetničkog `85%` novaca.

Ako ti uplaćuje poslovni subjekt iz Hrvatske, oni su zaduženi za uplatu doprinosa. Ako je iz inozemstva, ti si zadužen za uplatu doprinosa, s tim da zdravstveni onda ne plaćaš.

Nakon što primiš honorar iz inozemstva, trebaš se unutar 8 dana upisati u Registar Poreznih Obveznika kao "Drugi dohodak iz inozemstva". U roku od 30 dana trebaš podmiriti predujam poreza na dohodak. 15-og u mjesecu trebaš podnijeti JOPPD obrazac nadležnoj poreznoj ispostavi.

## Studentski ugovor

Kada poslodavac plaća studentu preko studentskog ugovora, dodatno plaća 17.5% iznosa (12% provizije SC-u, 5% prvi stup mirovinskog, 0.5% zaštite na radu).

Kada student zaradi više od `15.000 kn`, prestaje biti porezna olakšica roditeljima. Iznad toga, porez na dohodak se obračunava, ali zbog neoporezivog osobnog odbitka (`12 * 3800 = 45.600 kn`) se ne naplaćuje. Ako student pređe limit od `60.600 kn` godišnje, mora platiti porez na dohodak na svu zaradu koja je prešla limit - `24% + prirez`.

Sva zarada izvan studentskih ugovora (npr. stipendije, autorski ugovori) se ne računa u limit. Dapače, ako platiš porez na autorski ugovor, a nisi iskoristio sav neoporezivi osobni dobitak, možeš dobiti povrat poreza na kraju godine.

## Usporedba s Europom

Porez na dobit od 12% (tj. 18%) je među jeftinijima u Europi. Problematično je opterećenje dohotka fizičkih osoba: porez na dohodak (24% i 36%) i doprinosi su dosta visoki.

Problem je u tome što je premalo zaposlenih u odnosu na broj umirovljenika, a sustav je nemoguće naglo promijeniti jer se postojećim umirovljenicima ne bi otkuda mogla isplaćivati mirovina.
