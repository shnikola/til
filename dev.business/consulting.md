# Consulting

Zaposlenje u velikoj kompaniji ti daje iluziju stabilnosti.
Rad kao freelancer ti daje iluziju slobode.

Kada si u kompaniji, imaš šefa. Kada si freelancer, svaki klijent ti je šef. Prednost freelancinga je da biraš s kojim šefom ćeš raditi, a s kojim nećeš.

## Cijena

Cijena je signal kvalitete. Ako nudiš uslugu jeftino ili besplatno, šalješ loš signal najboljim mušterijama.

Kada te klijent pita koliko nešto košta, ili imaj spreman odgovor, ili reci: "Ne znam, ali saznat ću i javit ću vam što prije."

Ne plaši se skupo naplatiti svoju uslugu. Developeri su navikli na besplatne stvari (open source i sl.), ali kompanije nemaju ništa protiv plaćanja. To im daje osjećaj sigurnosti da ti kao suradnik nećeš nestati u pola posla. Puno radije će redovno plaćati visoku cijenu establiranoj agenciji, nego snositi rizik traženja novog suradnika.

Ne postavljaj se kao netko tko će samo obaviti zadani posao, već kao netko tko će donijeti vrijednost u njihovu kompaniju.

Dobri klijenti dolaze u paketu, loši također. Ako besplatnim ili preniskim ponudama privučeš pažnju patoloških klijenata, preporuke će samo dovesti još takvih. Ako radiš s klijentima koji će rado platiti višu cijenu za kvalitetnu uslugu, preporučit će te svojim suradnicima i klijentima, koji te također mogu priuštiti.

Ako ti umjesto plaćanja ponude "exposure", pitaj ih za konkretan marketinški plan i traži ugovornu obvezu. Promocija u mailing listi od 100k čitatelja je bolje nego ništa.

Neobavezan razgovor uz kavu ne naplaćuješ jer to nije tvoj proizvod, njega vodiš da dokažeš svoju kompetenciju. Ako razgovor prođe dobro i netko se čini kao kvalitetan klijent, pitaj ih: "Želite li ponudu?"

Ako te pitaju da održiš predavanje u njihovoj kompaniji, reci im: "Rado ću vam poslati ponudu za training engagement".

U redu je odbiti suradnju s klijentom ako si iz bilo kojeg razloga ne odgovarate; jednako tako je u redu da oni odbiju tebe ako si im preskup. Oboje je dio posla i ne treba ih shvaćati osobno.

## Procjenjivanje

Nakon što precizno procijeniš vrijeme i cijenu, pomnoži taj iznos 3x.

## Komunikacija s klijentom

Ako si u prilici, bar se jednom nađi s klijentom u živo - to mnogo znači u izgradnji dobrog odnosa.

Svaki klijent dolazi s vizijom proizvoda kojeg žele. Ta vizija može biti nepotpuna, nekonzistentna i tehnički nemoguća, ali njihova je i u nju se emocionalno investirani. Tvoj zadatak je da otkriješ koji problem pokušavaju riješiti i usmjeriš njihovu viziju prema tome.

Prvi dojam je najvažniji i odredit će nastavak odnosa. Ako ih oduševiš u inicijalnoj komunikaciji (npr. na prvi sastanak dođeš s napisanom dokumentacijom, makar punom upitnika), ostatak suradnje će biti mnogo lakši.

Redovna komunikacija je jako bitna. Šalji redovna izvješća o napretku i pitanjima koja imaš. Izbjegavaj duge mailove, nitko nema vremena to čitati.

## Dovršavanje posla

Ako si premalo naplatio projekt, stisni zube i dovrši ga. Ako to nije moguće, budi iskren s klijentom i daj im izlazni plan. Što god se desi, nemoj samo nestati!

Oko 50% freelancera nestane prije nego dovrše posao. Pouzdanost je jako rijetka vrlina u ovom poslu.

## Literatura

* [https://andyadams.org/everything-i-know-about-freelancing]
