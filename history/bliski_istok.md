# Bliski Istok

## Povijest

Današnja karta bliskog istoka nastala je krajem Prvog svjetskog rata, kada su pobjedničke europske sile među sobom dijelile zemlju poraženog Osmanskog Carstva. Zapadne sile nisu uzimale u obzir plemenske i religijske razlike u stanovništvu, pa su nove države nastale iz potpuno heterogenih skupina u ne pretjerano prijateljskim odnosima.

U Mezopotamiji, Britanci su spojili Šiitsku, Sunitsku i Kurdsku provinciju u Irak. Zapadnije, podijelili su "veliku Siriju" u manje dijelove kojima je bila lakše upravljati: Francuzi su dobili današnju Siriju i obalnu enklavu Libanon, a Britanci Palestinu i Transjordan, koji će kasnije postati Izrael i Jordan. Nešto kasnije, Italija spaja tri drevne sjevernoafričke regije u koloniju Libiju.

Strategija vladanja ovim područjima bila je ista: za lokalnu vlast postaviti etničku ili vjersku manjinu, znajući da se ona neće pobuniti protiv strane vlasti jer nemaju potporu zbačene većine.

### Diktature

Diktatorski režimi na bliskom istoku su iznimno dugovječni. Muammar el-Gaddafi je rekorder s 42-godišnjom diktaturom, u Egiptu su Sadat i Mubarak vladali 41 godinu, a u i Siriji otac i sin Assad od 1971. do danas. Većinu ekonomske moći drži mali broj aristokratskih obitelji, a ostatak stanovništva financijsku sigurnost može naći samo u državnim službama, prenapuhanim birokratskim aparatima koji su leglo nepotizma i korupcije. Građani naftnih sila poput Libije i Kuvajta još i uživaju neke prednosti bogate ekonomije, ali države bez nafte i s velikom gustoćom stanovništva poput Egipta i Sirije imaju stalan problem siromaštva i nezaposlenosti. Diktatori održavaju jedinstvo usmjeravajući bijes naroda prema vanjskom neprijatelju: zionistima, zapadu, imperijalistima itd. Islamski fundamentalisti su pod stalnom paskom i kontrolom države.

### Arapsko proljeće

Događaj koji je pokrenuo Arapsko proljeće bilo je samoubojstvo Mohameda Bouazizia, prodavača voća i povrća iz Tunisa. On se zapalio 4. siječnja 2011. iz protesta prema policiji i državi koji su ga niz godina maltretirali i spriječavali mu rad. Njegova smrt započela je niz protesta u Tunisu koji su tražili ekonomsku reformu i ostavku Zine el-Abidine Ben Alija, dugogodišnjeg predsjednika. Prosvjedi su rasli i uskoro prešli granice Tunisa. Do kraja mjeseca prosvjedi protiv vlasti pokrenuti su u Alžiru, Egiptu, Omanu i Jordanu. Do kraja godine, 4 diktature su srušene, a 6 drugih vlada je uvelo reforme i promijenilo resore. Mirni i nasilni prosvjedi protiv vlasti raširili su se po arapskom svijetu od Mauritanije do Bahraina.

Kroz godinu dana situacija se nažalost znatno pogoršala. U Egiptu demokratski izabranu vlada je srušena vojnim udarom. U Libiji i Jemenu zaraćene frakcije dovode do opće anarhije. U Siriji se borba protiv vlade pretvara u građanski rat. Jedina donekle stabilna vlada arapskog proljeća ustanovljena je u Tunisu, ali i dalje pod stalnom prijetnjom terorističkih napada i političkih previranja.

## Egipat

Padom britanskog i francuskog kolonijalnog imperija i otkrićem novih naftnih polja, Egipat pronalazi svoje mjesto u svjetskoj politici. **Gamal Abdel Nasser** 1952. izvršava državni udar i svrgava kralja kojeg su zapadne sile postavile.

Nasser, slično kao i Tito, promovira panarapsko jedinstvo i "Arapski socijalizam". Iz Egipta se slična Baatistička ("renesansna") filozofija širi u Libiju, Irak i Siriju. Ali prednost koju Egipat ima nad drugim državama je jedinstveni nacionalni identitet, pa Nasser uspjeva premostiti političke razlike između sekularnih komunista i fundamentalnih islamista u zajedničkom otporu prema kolonijalnim silama, i najvećem simbolu njihovog petljanja u regiju - državi Izrael. Također mudro izbjegava stupiti u savezništvo s ijednom od svjetskih velesila, dopuštajući im da se natječu u kupovanju Egipatskog prijateljstva.

Engleska, Francuska i Izrael 1956. izvršavaju zajednički napad na Egipatski Sinaj s namjerom da zauzmu Sueski kanal. Egipatske snage su poražene, ali uspjevaju zablokirati kanal tako da postaje neupotrebljiv. SAD i SSSR vrše politički pritisak te se okupatori ubrzo povlače, popravljajući Nasserovu reputaciju u narodu. Nasser umire 1970. od srčanog udara jer je puno pušio i imao dijabetes.

Nasserov nasljednik **Anwar Sadat** 1978. potpisuje primirje s Izraelom pod posredovanjem SAD-a. Ovo izolira Egipat od ostatka arapskog svijeta. Zapadne zemlje pozdravljaju primirje, ali Egipćani ga smatraju izdajom i sramotom. Naoružavaju se militantne ćelije i pripremaju rušenje vlade; Islamisti ubijaju Sadata u atentatu 1981.

Sadatov nasljednik **Hosni Mubarak** naređuje čistke ekstremističkih skupina i veliki broj islamista završava u zatvoru. Njegova strategija je dopustiti politički aktivizam među urbanim, obrazovanim građanima, ali ugušiti i najmanji znak organiziranja mnogo brojnijih i opasnijih islamista.

Nakon 2. palestinske intifade i američke invazije na Irak, sve više Egipćana izlazi na ulice u demonstracijama. Mubarak je u očima naroda postao američka marioneta, a ne pomaže ni što mijenja ustav i uhićuje političke suparnike kako bi si osigurao izbornu pobjedu. Povećava se otpor naroda prema Amerikancima iako oni Egipat smatraju najvećim saveznikom na istoku.

Početkom 2011. prosvjedi u Tunisu se šire i na Egipat. Umjesto uobičajenih stotinu prosvjednika, sada se radi o tisućama. Demonstracije traju danima, automobili i policijske stanice gore. Vojska ih suzbija suzavcem, pa metcima, pa bičevima jašući deve. Uskoro se vojnici pridružuju prosvjednicima, Mubarak potpisuje ostavku i bježi u svoj ljetnikovac na Crvenom moru.

Vijeće vojnih oficira (**SCAF**) preuzima vlast dok se ne raspišu izbori. Na izborima za predsjednika, u drugi krug ulaze vođa Islamskog Bratstva **Muhamed Morsi**, i bivši Mubarakov premijer Ahmed Shafik. Nitko nije pretjerano oduševljen izborom, i Morsi za dlaku osvaja izbore. Ali par dana prije predaje predsjedništva, SCAF prebacuje većinu državne vlasti na vojsku, te raspušta parlament. Morsi zauzvrat raspušta vojno vodstvo te pokušava povećati predsjedničke ovlasti.

Morsijeva borba za vlast je potencirala već dugo postojeći strah od islamizacije Egipta. Na godišnjici predsjedničke inauguracije održavaju se masovni prosvjedi: traži se Morsijeva ostavka i vojno preuzimanje vlasti. Ministar obrane **Abdel Fattah el-Sisi** daje Morsiju 48 sati da "ispuni zahtjeve naroda" ili će vojska morati intervenirati. Morsi to odbacuje kao blef, vjerujući da generali neće poduzimati takav potez bez dozvole Amerikanaca. Ali Sisi dva dana kasnije radi državni udar, uhićuje Morsija i ostale vođe Islamskog Bratstva, te gasi 4 televizijska programa. Na ulici sukobi Morsijevih i Sisijevih lojalista postaju sve nasilniji. Sigurnosne snage ubijaju preko 1000 islamskih prosvjednika.

Sisi pobjeđuje na predsjedničkim izborima s 96% većinom i uvodi stroge zakone protiv prosvjednika. Iako su mu glavna meta članovi Islamskog bratstva, s jednakom strogošću se obrušava i na sve ostale aktiviste koji se ne slažu s vlašću. Dijele se višegodišnje zatvorske kazne za sudjelovanje u prosvjedima Za razliku od Mubarakovog režima, Sisi ne popušta pod pritiskom zapadnih aktivističkih skupina.

## Libija

1969. 27-godišnji pukovnik **Muammar el-Gaddafi** organizira vojni puč u kojem zbacuje libijskog kralja. Gaddafi je isprva libijska verzija Nassera: nacionalizira naftnu industriju, i sukobljava se s Izraelom. S vremenom, Gaddafijeva vlast postaje sve manje slična egipatskoj "mekoj" diktaturi, a sve sličnija Baahtističkim režimima u Iraku i Siriji. Uz pomoć Sovjetskog Saveza, rade se velika ulaganja u infrastrukturu: grade se bolnice, škole i sveučilišta. Mnogo se ulaže i u prenapuhani državni aparat. Više od pola stanovništva prima državnu plaću.

Lokalne sigurnosne snage *mukhabarat* imaju odriješene ruke da privedu ili na mjestu pogube sve neprijatelje države (bili stvarni ili zamišljeni). Gaddafi postaje sve udaljeniji od stvarnosti i paranoičniji. Posteri, murali i mozaici s njegovim portretom i obrisom države poručuju: "Ako idem ja, ide i cijela nacija."

Kada 2003. SAD radi invaziju na Irak, Gaddafi strahuje da je Libija iduća. Žuri da obnovi odnose s Amerikancima: plaća kompenzanciju obiteljima poginulim u bombaškom napadu na zrakoplov Pan Am 103 (iako ne priznaje umiješanost), gasi programe za kemijsko i nuklearno oružje, s američkim agentima dijeli dosjee o Al Quaedinim operativcima. Lokalno želi stvoriti dojam političke liberalizacije, pa daje ukloniti na tisuće postera i plakata sa svojim likom. Ali nakon katastrofe u Iraku, Amerika ne može priuštiti još jednu neuspješnu vojnu operaciju. Obnavljaju odnose s Libijom, pa Gaddafi brzo zaboravlja na obećane reforme.

S 2011. stižu i nemiri iz Tunisa, i u Libiji započinju prosvjedi po ulicama. Gaddafi drži televizijski govor u kojem za nemire krivi inozemne urotnike i domaće bande, te obećava da će očistiti Libiju ulicu po ulicu (*zenga zenga*). Nakon govora, specijalne snage počinju pucati po prosvjednicima. NATO uzvraća šaljući avione koji uništavaju tenkove i vozila libijske vojske. Pobunjenici se organiziraju, oslobađaju Tripoli, i Gaddafi s šačicom lojalista bježi u Surt. Tamo je okružen, i nakon intervencije NATO-vih bombardera, uhvaćen i ubijen. U ovim sukobima najgore su prošli libijski vojni kadeti, koje je država koristila kao topovsko meso, a pobunjenici nakon pobjede strijeljali pod optužbom da su lojalisti režima.

Ustanovljena je privremena vlada, koja objavljuje da će svi borci protiv Gaddafijevog režima biti stipendirani. Preko noći se 20.000 revolucionara pretvara u 250.000 samoprozvanih. Još gore, način na koji se kompenzancija dijeli potiče stvaranje novih naoružanih skupina koje su neovisne od ikakve centralne vlasti. Do kraja 2012. čitava Libija je podijeljena na teritorije pod kontrolom paravojnih postrojbi koje je financirala sama vlada.

## Irak

Kao i u Libiji, **Sadam Hussein** postaje sve paranoičniji i pokušava eliminirati sve koji su prijetnja njegovoj vlasti. Najzloglasniji slučaj je operacija Anfal 1988., kada je 50-100 tisuća Kurda pobijeno, a stotine tisuća istjerano iz svojih sela.

Američke snage 2003. okupiraju Irak i uništavaju ostatke Husseinove vojske, uhićuju Husseina i ruše baatističku vladu. Uspješno zauzimaju državne institucije i počinju raditi na modernizaciji Iraka, ali zaboravljaju na magazine oružja diljem Iraka koje lokalci ubrzo pljačkaju. Još veća pogreška je raspuštanje iračke vojske, čime je stotine tisuća uvježbanih vojnika u posjedu oružja ostavljeno bez posla. Tisuće starijih članova baatističke stranke uklonjeno je s državnih pozicija s doživotnom zabranom zaposlenja, iako ih je većina postala članovima pod prisilom. S naglim promjenama, obitelji i čitava sela padaju na sirotinjski štap.

Tenzije prema američkim snagama jačaju, eskalirajući automobilskim bombama i napadima na vojna i civilna vozila. Radikalni šiitski svećenik Moktada al-Sadr traži povlačenje svih stranih sila iz Iraka, te početkom 2004. organizira vojne napade na objekte gdje je privremena koalicijska vlada UN-a smještena. Ubrzo koalicijska vlada prepušta vlast privremenoj iračkoj vladi, što malo smiruje situaciju. Zbog jačanja sunitskog i šiitskog militantizma, većina kršćana u strahu napušta državu. Iračani koji su surađivali s Amerikancima u modernizaciji Iraka sada su optuženi za izdaju i dobijaju prijetnje smrću.

Početkom 2014. **ISIS** zauzima grad Falluja u centru Iraka i polako se širi po ostatku zemlje. Snimaju propagandne videe koje dijele po društvenim mrežama, gdje se prikazuju kao vitezovi u crnim ski-maskama, vozeći se u novim Land Cruiserima po gradovima koje su osvojili. ISIS doista izvodi fascinantne vojne podvige: slabo naoružana gerilska skupina od 5000 vojnika uspješno rastjeruje 20 puta veću iračku vojsku, otimajući milijarde dolara vrijedno oružje i opremu. Pod kontrolom drže gradove s populacijom od prekom 5 milijuna ljudi. Ovakvom neviđenom širenju pridonijela je nesposobnost i korumpiranost iračke vojske, ali i sunitska populacija koja ne priznaje šiitsku vlast. U svim gradovima prije okupacije ISIS postavlja "sleeper" ćelije koje regrutiraju nove članove i čekaju na njihov dolazak. Kontrolom naftnih polja u istočnoj Siriji imaju stalan prihod novaca, te može ponuditi regrutima plaću od $400 dolara mjesečno, što je jako primamljiv iznos za većinu mlađe populacije.

Nakon zauzimanja grada Tikrita, snage ISISa upadaju u vojnu bazu iz koje su pobjegli svi časnici i ostavili kadete. Tamo odvajaju 1700 šiitskih kadeta i hladnokrvno ih ubijaju, objavljujući snimku na internetu.

## Kurdi

Kurdi su raspršeni po planinskim regijama 4 države: Sirije, Iraka, Irana i Turske. Oduvijek se bore za neovisnost, a države u kojima žive su ili gušile njihove pokrete otpora, ili su ih koristile kao vojsku i element za destabiliziranje neprijatelja. Sudjelovali su u nebrojeno mnogo sukoba: legendarni kurdski general **Mustafa Barzani** ratovao je protiv Turske, Irana, Britanaca, i Iračke centralne vlasati.

Iran 1975. koristi iračke Kurde u rušenju vlasti Sadama Husseina. CIA im dostavlja oružje, a gerilsko ratovanje omogućava malobrojnim kurdskim ratnicima da se suprotstave iračkoj vojsci. Ali kada Hussein i iranski šah iznenada potpišu primirje, državni tajnik Henry Kissinger prekida slanje oružja Kurdima i ostavlja ih na nemilost pred velikom iračkom ofenzivom.

Iranskog šaha, glavnog američkog saveznika u regiji, 1979. svrgavaju fundamentalistički Šiiti pod vodstvom **Ajatolaha Homeinija**. Amerika traži novog partnera u regiji i odabire Husseina, financirajući njegov rat protiv Irana. Kada 1988. Hussein izvršava genocid nad preko 50.000 Kurda, čak i koristeći kemijsko oružje nad selom Halabja, Reaganova administracija ga brani tvrdnjom da je za te zločine odgovoran Iran.

Tek kad 1990. Hussein napada Kuvajt, George H.W. Bush službeno prekida savezništvo. U *Zaljevskom ratu** koji je uslijedio poražena je iračka vojska u Kuvajtu. Amerikanci ulaze u Irak i ohrabruju narod da napravi ustanak. Kada se Šiiti na jugu i Kurdi na sjeveru pobune, Amerikanci se odjednom povlače, zaključujući da bi Iran mogao previše profitirati s padom Husseina. Iračka vojska se regrupira i započinje nemilosrdni protunapad na pobunjene manjine. Kako bi popravili što su zakuhali, Amerikanci stvaraju zaštićenu zonu u iračkom Kurdistanu gdje se utemeljuje Kurdistan Regional Government. Po prvi put se mijenjaju kolonijalne granice u toj regiji, i Kurdske izbjeglice se vraćaju smatrajući da su konačno dobili *de facto* državu.

KRG postaje relativna oaza sigurnosti i mira u regiji, sve više prekidajući veze s Baghdadom. Za vrijeme američke okupacije Iraka podržavaju koalicijske snage, prepuštajući im na korištenje svoje baze i aerodrome. Nijedan američki vojnik nije poginuo na teritoriju KRG-a. Mir u Kurdistanu se nastavlja čak i za vrijeme dezintegracije Iraka nakon odlaska Amerikanaca.

2014. ISIS okupira sve veći dio Iraka. Nakon zauzimanja Mosula, iduća na putu je regija Sinjar u kojoj žive Jazidi, Kurdska religijska manjina koju se ISIS zaklinje istrijebiti zbog "štovanja vraga". Tamo rade masakr nad više od 5000 muškaraca, odvodeći žene i djevojčice u roblje. Dva dana kasnije, kreću na Erbil, glavni grad KRG-a. Kurdske snage ih uspijevaju zaustaviti, te polako vraćaju svoj teritorij. Zapadne snage uviđaju nesposobnost iračke vojske i pokušavaju iskoristiti Kurde kao predvodničku ofenzivu protiv Isisa.

## Sirija

Sirija se osamostalila od francuske vlasti nakon 2. svjetskog rata. Ujedinjuje se s Egiptom 1958. u Ujedinjenu Arapsku Republiku, ali 3 godine kasnije izlazi iz saveza nezadovoljna egipatskom dominacijom. Česti vojni udari i nasilni prosvjedi kulminiraju 1963. kada Baathistička Stranka zauzima vlast. Postavljaju vojno vijeće u kojem je i **Hafez al-Assad**. Tri godine kasnije Assad sudjeluje u novom puču u kojem zbacuje stare baathističe vođe i postavlja na vlast radikalniju militantnu fakciju pod vodstvom Salaha Jadida. Četiri godine kasnije, Assad organizira Korektivnu revoluciju u kojoj uhićuje Jadida i postavlja sebe kao predsjednika.

Kao i drugi arapski diktatori, Assad gradi snažan kult ličnosti, ali istovremeno deradikalizira socijalizam baathističke vlade dajući više mjesta privatnom posjedu i popravljajući međunarodne odnose. Sirijci uživaju vjerske slobode (Assad je bio Alavit, koji su manjinska religija), državni aparat kontroliraju Suniti a vojsku Alaviti.

Nakon 30 godina diktature, 2000. Hafez al-Assad umire. Najizglednihi nasljednik, stariji brat Rifaat, u egzilu je od 1984. kada je pokušao napraviti puč i preoteti mu vlast; Hafezov stariji sin poginuo je u prometnoj nesreći; na kraju ga nasljeđuje mlađi sin, oftamolog **Bashar al-Assad**, koji nema nikakvog političkog iskustva. Ipak, dobro se snalazi na novoj poziciji, Sirija se sve više otvara prema svijetu. Iako populistički obećava da će vratiti Golansku visoravan od Izraela, ulazi u tajne dogovore s Tel Avivom oko primirja. Također postepeno povlači sirijske trupe iz Libanona koje su ga okupirale od 1976., te zapad u njemu vidi potencijalnog saveznika.

2011. Assadova vlast otvoreno raspravlja o arapskom proljeću, hvaleći se kako je Sirija i dalje stabilna, iako u najtežim okolnostima od svih arapskih zemalja. Ali sve više ljudi izlazi na ulice tražeći političke reforme i veća građanska prava. Iako prošireni na većinu gradova, protesti su bili miroljubivi, tražeći promjenu, a ne rušenje vlasti. S obzirom na nedavni pad Egipatske i Tuniske vlade, mnogi su očekivali da će Assad izaći u susret prosvjednicima, pogotovo jer je sam već uveo mnoge moderne reforme. Ali Alaviti strahuju da će bilo kakav kompromis dovesti do Sunitske revolucije i kraja alavitske vlasti. Assad u svom obraćanju narodu optužuje prosvjednike da pomažu "Izraelskom neprijatelju", te odbija ikakav kompromis. Prosvjedi su se na neko vrijeme stišali, ali u travnju nekolicina policajaca u civilu (shabiha) izlazi iz automobila i hladnokrvno ubija 25 prosvjednika ispred džamije u Homsu.

Nakon toga, deseci tisuća prosvjednika izlaze na ulice, a policija zauzima krovove i puca po njima. Pogrebi prosvjednika postaju postaju okupljališta novih. Ustanak eskalira i do svibnja Sirijska vojska zauzima cijeli grad. Građani pozdravljaju dolazak vojske, jer ne pucaju na prosvjednike i prekidaju ubijanje. Ali nakon što napuštaju grad da kontroliraju situaciju drugdje, sve se vraća na staro.

Anti- i pro-režimska frakcija sve se više naoružavaju i zauzimaju sve veće dijelove grada. Jedna od glavnih frakcija bila je FSA (*Free Syrian Army*) sačinjena od naoružanih kvartaša, često na amfetaminima kako bi bili budni danima, kojima se sviđala moć i kaos. Sve strane konstantno mijenjaju saveznike, dogovarajući primirja s jednima i okrećući se protiv drugih.

Nakon trogodišnje opsade Homsa, 2014. pobunjenici s državom konačno dogovaraju primirje i siguran izlazak iz grada. Grad je uništen, dio stanovništva je umro od gladi, a ostatak preživio jedući lišće. Čak i nakon primirja bombaši samoubojice siju teror po gradu, većina stanovnika izlazi iz kuća samo kad mora. Građanski rat se nastavlja u ostatku Sirije, s novim ćelijama kojima se ne može pratiti broj. Jedna skupina se ističe odvažnošću i okrutnošću: Islamska država, tj. ISIS. Oni su radikalna frakcija iz Al Qaede koja je privukla islamske ekstremiste diljem svijeta. Bore se ne samo sa sirijskom vojskom nego sa svim ostalim pobunjenicima koje smatraju krivovjernima.

# Literatura

* https://www.nytimes.com/interactive/2016/08/11/magazine/isis-middle-east-arab-spring-fractured-lands.html
