# Kršćanstvo

## Vjerovanje

Riječi kršćanskog Vjerovanja započele su kao izjava pri krštenju, a poslije su se proširivale tijekom Kristoloških kontroverzi. Najraširenije je Apostolsko vjerovanje, koje sadrži glavne točke kršćanske vjere.

**Vjera u trojstvo: Oca, Sina i Duha Svetog**. Trojstvo je malo zeznut pojam, ali recimo da podrazumijeva kako je Bog istovremeno Otac (na nebu), Sin (koji je iskupio grijehe) i Duh Sveti (na zemlji). Ali Otac, Sin i Duh Sveti nisu ista osoba. Manjina kršćana ne vjeruje u tako definirano trojstvo iz raznih kompliciranih razloga (npr. mormoni, jehovini svjedoci).

**Vjera u Kristovu smrt, silazak u pakao, uskrsnuće i uznesenje na nebo**. Nakon što je umro, Krist je sišao u pakao da spasi sve pravedne koji su umrli od početka svijeta, ali su završili u paklu jer nisu bili kršteni. Zapravo je pakao krivi prijevod, bliže je neki grčki zagrobni život ("The pit").

**Vjera u Svetost Crkve i općinstva svetih**. Općinstvo svetih su svi članovi kršćanske crkve (ne samo svetci), živi i mrtvi, na zemlji, čistilištu, i raju. Ono objašnjava kako molitve za mrtve pomažu, i kako svetci mogu pomagati ljudima na zemlji.

**Vjera u Kristov drugi dolazak, posljednji sud i spasenje vjernika**. Krista se čeka da se vrati kako bi obavio ostatak mesijanskog proročanstva: uskrsne sve mrtve, obavi posljednji sud i konačno uspostavi božje kraljevstvo.

Treba napomenuti da se u Vjerovanju nigdje ne spominje Biblija.

## Shizme u kršćanskoj crkvi

Kršćanstvo se kroz cijelu povijest svađalo oko sitnica, ali u pozadini je uvijek bila borba za moć, popularnost, ili nacionalni identitet.

U najranijim početcima kršćanstva, poteže se pitanje razlikovanja **judaizma i kršćanstva**. Vrijede li i dalje Mojsijevi zakoni (10 zapovjedi + svašta), ili su ih zamijenili Kristovi? Najveće pitanje se poteže oko obrezivanja koje je prema Mojsijevom zakonu obavezno. Apostol Pavao se snažno zalaže protiv obrezivanja, jer će se bez njega lakše preobratiti Rimljane i druge nežidove. S vremenom, judaističke struje su istisnute iz mainstream kršćanstva.

Car Konstantin u bitci za Milvijski most dobija viziju (tako bar priča kaže), te nalaže vojnicima da napišu Kristovo ime na štitove, i pobjeđuje. Nakon toga se preobraćuje na Kršćanstvo, i Milanskim ediktom `313.` ukida vjerske progone, pa se broj Kršćana u carstvu penje na 50%.

### Donatizam

Što s onima koji su tijekom progona popustili i javno se odrekli svoje vjere? Mogu li takvi biti vjernici, ili čak i svećenici? Rimska crkva je bila na strani oprosta grijeha, ali nisu se svi slagali. Jedan od "traditora" (izdajnika) bio je Cecilijan, izabran za biskupa u Kartagi (sj. Afrika), čemu se zajednica jako protivila i odabrala svog biskupa, Donata. Donat je vršio tu dužnost bez službene dozvole, zbog čega mu je Crkva htjela suditi. On je potražio pomoć od cara Konstantina, (napravivši presedan u miješanju vladara u crkvene odluke), ali nakon više sudskih procesa Crkva ga je i dalje osuđivala, a caru se više nije dalo baviti time. **Donatisti** su postali frakcija koja je dijelila sj. Afriku još stoljećima, i bit će veliki problem za Rimsko carstvo.

### Pitanje Trojstva

Prva velika shizma nastala je oko definicije Trojstvu. Biskup Arije iz Aleksandrije počinje tvrditi da je **Sin samo odraz Oca koji ga je stvorio**, što se kosilo s uvaženim shvaćanjem kako su sva trojica jednaki. Aleksandrijski biskup je eskomunicirao Arija kada su njegova učenja privukla preveliki broj sljedbenika i zaprijetila da će podijeliti crkvu. Arijanstvo se ipak toliko proširilo da je Konstantin `325.` sazvao **Nicejski sabor (I. ekumenski sabor ikad)** kako bi riješio to pitanje.

Na Nicejskom saboru se raspravljalo o raznim temama (kada će se slaviti Uskrs, kako će liturgija i crkve izgledati, što svećenici smiju raditi itd.), ali glavna tema je bila Arijansko pitanje. Biskupi su bili podijeljeni u dvije strane: jednu je predvodio Arije, a drugu đakon Anatazije. Rasprava se navodno toliko zahuktala da je mirski biskup Nikola (kasnije sv. Nikola) opalio Arija šakom u glavu. Anatazije nije prihvaćao kompromis s Arijancima, ali je lukavo inzistirao na izrazu *homoousios* (istobitan) znajući da se Arije s tim nikad neće složiti. Umeđuvremenu je privatnim dogovorima osigurao većinu, te uspješno proglasio Arijanstvo herezom, te osudio Arija na progon. Tekst "Vjerovanja" ("Vjerujem u jednoga Boga...") je nastao upravo na Nicejskom saboru, i zato ima onaj super dugi dio s Isusom gdje se naglašava kako je istovjetan s Ocem.

Činilo se kao da sukob riješen, ali biskup Euzebije s Konstantinovog dvora se pobunio protiv progona Arija, te nagovaranjem cara uspio progurati ideju u koegzistiranju dvaju frakcija. Namještenim suđenjem čak je uspio protjerati Anatazija i poništiti Arijev progon. Euzebije je na kraju krstio Konstantina, a carev sin Konstantin II. bio je gorljivi Arijanac. Euzebije je dalje proširio arijansko kršćanstvo gotskim plemenima, zbog čega se ona nikad nisu uspješno asimilirala u Rimsko Carstvo. Do 8. stoljeća arijanstvo je nestalo, a ova kraljevstva su osvojena ili prihvatila nicejsko kršćanstvo.

`379.` Teodozije I. saziva **Carigradski sabor (II)** da razriješi arijansko pitanje jednom za svagda. Na saboru nije bilo izaslanika sa zapada, pa ga je papa tek kasnije priznao. Osim što je arijanstvo proglašeno herezom, sabor je osudio i **macedoniste** koji su nijekali božanstvo Duha Svetoga. Tu je u "Vjerovanje" dodano pojašnjenje o Duhu Svetom ("Vjerujem u Duha Svetoga, Gospodina i životvorca..."). Također je prihvaćeno tumačenje *hipostasisa*, jednog Boga u tri božanske osobe, čime je konačno zaključena rasprava o naravi Trojstva.

### Pelagijanstvo

U 5. stoljeću Irski redovnik Pelagije tvrdi da grijeh Adama i Eve nije pomračio ljudsku prirodu (koja je božanska jer je stvorena od Boga), nego da je čovjek i dalje sposoban birati između dobra i zla. To znači da je istočni grijeh samo "loš primjer", a ne osuda čovječanstva. Isusova uloga je "postavljanje dobrog primjera", a ne iskupljenje. Čovječanstvo ima moć i odgovornost za vlastito spasenje i za vlastite grijehe. Božja milost nije potrebna za spasenje (osim što je stvorila tu slobodnu volju).

Prema svetom Augustinu, iskonski grijeh zatomljuje Božju milost u čovječjoj duši. Koliko god se ispravnim smatrao, čovjek nikad neće biti dostojan beskrajne svetosti Božje. Čovjek ima slobodnu volju u izboru postupaka, ali nema slobodu da izbjegne grijeh, jer je grijeh svojstven svakom postupku kojeg napravimo. Spasenje je moguće samo Božjom milošću, odnosno njegovom odlukom da nas spasi.

Pelagijanizam je proglašen herezom na Efeškom saboru `431.`.

### Pitanje Kristove naravi

Druga velika shizma nastala je od rasprave o naravi Krista. Početkom `3. st`, **doketisti** šire učenje kako je **Krist isključivo duhovno biće** i da bi njegovo božanstvo bilo umanjeno kad bi bio čovjek. S druge strane, apostol Ivan u poslanicama spominje tijelo kristovo jer smatra da Kristova žrtva zahtjeva tijelo (duh ne može umrijeti i uskrsnuti). Doketizam je proglašen herezom na Prvom nicejskom saboru.

U 5. stoljeću carigradski nadbiskup Nestorije izaziva neslaganje među crkvenim poglavarima tvrdeći da su **ljudska i božanska osoba u Kristu odvojene**, pa **Marija ne može biti Bogorodica** jer je rodila samo Kristov ljudski dio. Njegov najveći protivnik, Ćiril Aleksandrijski, o tome je obavijestio papu Celestina, i dobio dozvolu da ekskomunicira Nestorija. Nestorije je pak nagovorio cara Teodozija II. da `431.` pozove novi ekumenski **Sabor u Efezu (III)** u nadi da će njegovo učenje biti prihvaćeno, a Ćiril osuđen za herezu. Ali prije nego su Nestorove pristaše iz Antiohije uopće stigle u Efez, Ćiril je prikupio većinu na saboru, osudio nestorijanstvo i ekskomunicirao Nestorija. Kad su Antiohljani stigli, osupnuti razvojem situacije, započinju paralelno zasjedanje u kojem osuđuju Ćirila da je Arijanac i ekskomuniciraju ga nazad. Nestorijanci se odcijepljuju od Crkve i većinom sele u Aziju, gdje i danas postoji nestorijanska Asirska crkva istoka.

Nedugo zatim, patrijarh Flavijan saziva lokalni sabor i izopćava arhimandrita (to je kul naziv za rang ispod biskupa) Eutiha koji je tvrdio da **Krist ima samo jednu, Božansku narav**. Ali Eutih ima moćnog prijatelja koji je carski eunuh, i nagovara cara da sazove novi sabor u kojem će se raspraviti legitimnost tog izopćenja. Teodozije II saziva `449` **Drugi Efeški Sabor**, papa šalje delegate s pismom u kojem podržava Flavijana da **Krist ima dvije naravi, ali nije od ili iz dvije naravi** (golema razlika, da se ne bi slučajno pomiješalo s nestorijanstvom). Ali patrijarh Dioskor, Ćirilov nasljednik posebno osjetljiv na nestorijanstvo preuzima sjednicu, ne dopušta da se papino pismo pročita i osuđuje Flavijana, donoseći odluku da **Krist ima samo jednu narav, božanskog čovjeka**. Flavijan je tijekom sabora isprebijan i nedugo zatim umire od ozljeda. Papa odbija priznati te odluke, nazivajući ga "razbojničkim saborom", izopćava sve koji su sudjelovali na saboru. Dolazi do prvog velikog raskola između istoka i zapada.

Sljedeće godine Teodozije umire, a njegov nasljednik Markijan `451.` saziva **Kalcedonski Sabor (IV)** kako bi se razriješio problem mofizitstva. Tamo je konačno odlučeno da **Krist ima dvije, ali ujedinjene naravi - ljudsku i božansku**, te su Dioskor i sve pristaše Razbojničkog sabora izopćeni. Umjesto da pomogne ujedinjenju, ova odluka je samo produbila shizmu među istočnim kršćanima. Velika područja Istočnog Rimskog Carstva u Egiptu, Palestini i Siriji su držala monofizitna vjerovanja. U njima nastaju nove crkve koje danas nazivamo **Istočne pravoslavne Crkve (tj. drevnoistočne ili predkalcedonske)** jer podržavaju samo prva tri ekumenska sabora: Armenska apostolska Crkva, Koptska crkva, i Sirska istočna pravoslavna Crkva. Uslijedit će mnogo pokušaja ujedinjenja kalcedonskih i nekalcedonskih kršćana, ali najčešće rezultiraju samo novim raskolima.

Carigradski patrijarh Akacije i car Zenon `482.` sastavljaju *Henotikon*, dokument u kojem potvrđuju kalcedonske osude Nestora i Eutiha, ali izbjegavaju donošenje odluke o tome koliko Krist ima naravi, nadajući se da će time zadovoljiti obje strane. Umjesto toga, svi su iznimno uvrijeđeni što car pokušava diktirati crkvenu doktrinu. Nakon što aleksandrijski patrijarh odbija priznati Henotikon, car ga protjeruje. Papa Felix III. šalje prijeteća pisma Akaciju, ali čim glasnici stižu u Carigrad bačeni su u zatvor i natjerani da prime pričest od Akacija (!). Papa javno izopćava Akacija iz crkve, ovaj ga zauzvrat briše iz crkvenih knjiga. Istočna i Zapadna Crkva se razdvajaju sve do `519.` kada car Justin I. izlazi Rimu u susret te priznaje sve kalcedonske odluke i Akacijevo izopćenje.

Car Justinijan `544.` pokušava pronaći kompromis s monofizitima donoseći edikt u kojem osuđuje trojicu pokojnih crkvenih otaca čiji su se stavovi mogli protumačiti kao nestorijanizam. Nadao se da će nekalcedonci protumačiti to kao znak dobre volje i biti otvoreni za ujedinjenje. Nakon puno nagovora, istok i zapad se slažu s ovom odlukom koja je potvrđena na **Drugom carigradskom saboru (V)**. Međutim, biskupi sa sjevera Italije i Istre smatraju da je ovaj edikt izdaja Kalcedonskog sabora, te se odcjepljuju od Rima. Nedugo zatim ih osvajaju Lombardi, što je onemogućilo Bizant da vojnom silom iskorijeni shizmatike. Ipak, do kraja 7. stoljeća Lombardi odbacuju arijanstvo i priklanjaju se zapadnoj crkvi, pa se tako ujedinjuje i ostatak shizmatika.

Idući pokušaj ujedinjenja stiže u 7. stoljeću kada car Heraklije zajedno s carigradskim patrijarhom Sergijem I., stvara novo učenje, oko kojeg bi se obje strane mogle složiti: **monoenergizam**. Ono prihvaća duofizitizam u tome da Krist ima dvije naravi, ali izlazi u susret monofizitima tvrdeći da **Krist ima jednu "energiju"**, koja je, eto, ostavljena nedefinirana. Monoenergizam je dobro prihvaćen u Cargiradu, Antiohiji, Alexandriji i Armeniji, te se uspješno širi među kalcedoncima i nekalcedoncima. Sergije šalje pismo papi Honofriju tražeći da prihvati novo učenje kako bi se prekinulo razjedinjenje crkve, s čim se papa diplomatski načelno složi. Međutim, Jeruzalemski patrijarh Sofronije se silno protivi monoenergizmu, tvrdeći kako je to samo varijanta monofizitizma, i da se ne slaže s teško izborenim kalcedonskim odlukama. Sofronije uspjeva pridobiti većinu crkve, i ujedinjenje je spriječeno.

Ali Heraklije i Sergije se ne predaju, nego malo mijenaju formulu i stvaraju **monoteletizam**: učenje da **Krist ima dvije naravi, ali jednu volju**. Ovo se pokazalo kao prihvatljiviji kompromis, i većina istočnog carstva ga prihvaća. Čak je i Sofronije umro, a njegov nasljednik staje na stranu monoteletizma. Činilo se da će Heraklije konačno ujediniti crkvu, ali nije računao na Rimske pape. Honorijevi nasljednici Severin i Ivan IV. proglašavaju novo učenje herezom. Stvara se nova velika shizma, ovaj put između istočne i zapadne Kalcedonske crkve. Papa Teodor I. izopćuje patrijarha Pavla nakon što mu ovaj nalaže da prihvati monoteletizam. Heraklije umire razočaran, a njegom nasljednik Konstancije II. pokušava umiriti situaciji donijevši edikt kojim čini ilegalnim ikakvu raspravu o tome koliko volja ili energija Krist posjeduje. Ovo je samo pogoršalo situaciju jer je insinuiralo da su obje doktrine jednako dobre! Papa Martin I. na Lateranskom koncilu `649.` osuđuje monoteletizam i carev edikt. Konstancije nije baš trpio neposluh, pa njegovi ljudi otimaju papu i odvode ga u Carigrad, gdje je zatočen, mučen i prognan zbog odbijanja carske zapovijedi. Konstancije do kraja života nastavlja progone svih protivnika monoteletizma, pa su pape i patrijarsi utihnuli tijekom ostatka njegove vladavine.

Čim je Konstancije II. umro, papa Vitalian se proglašava pristašom dvije volje Kristove, pa patrijarsi urgiraju carevog nasljednika Konstantina IV. da nešto poduzme. Umjesto da se miješa, car prepušta odluku crkvi, i saziva **Treći Carigradski sabor (VI)**. Tamo su monoenergizam i monoteletizam skoro jednoglasno odbačeni. Umjesto njega, kao ispravno učenje proglašen je **dioteletizam**: **Krist ima dvije energije, dvije volje, ali neodvojive, neizmjenjive itd**. Također se osuđuju pristaše monoteletizma, uključujući i samog papu Honorija. To je malo zeznuto jer dovodi u pitanje papinsku nepogrešivost, ali teološki povijesničari se izvlače tvrdeći da Honorije nije baš skroz shvatio o čemu se tu radi i da nije baš tako mislio kako je napisao.

## Ruska pravoslavna Crkva

U najvećoj kršćanskoj shizmi u posljednjih 500 godina, Ruska pravoslavna Crkva je 2018. prekinula veze s Carigradskom patrijaršijom. Carigradska patrijaršija je "prva među jednakima" i mnogi je vide kao predstavnicu i duhovno vodstvo svih pravoslavnih crkvi.

Do raskola je došlo nakon što je Carigrad priznao nezavisnost Ukrajinske pravoslavne Crkve, te poništio ekskomunikaciju nad dvojicom ukrajisnkih svećenika koju je proglasila Moskva.

## Marija

U ranom kršćanstvu, gnostici su smatrali da je Marija bila samo vodič za Isusovo ljudsko tijelo ("prošao je kroz nju kao voda kroz cijev") i da od nje nije ništa naslijedio. Nestorijanske crkve smatrale su da je Marija rodila samo Kristovu ljudsku stranu, a da je božja došla odvojeno. Danas, gotovo sve kršćanske crkve slažu se da je Marija **majka Božja** (u smislu da je rodila Božje utjelovljenje Isusa).

Sve se crkve slažu da je Marija bila **djevica kad je rodila**. O tome pišu samo evanđelisti Matej i Luka, što je malo čudno jer se više nikad ne spominje u Bibliji. Moguć razlog tome je što se u ranom kršćanstvu to nije smatralo toliko bitnim, jer se vjerovalo da dijete u potpunosti dolazi od majke, a da muškarac samo inicira formativni proces. Katolička i protestantska crkva vjeruju da je Marija ostala **vječna djevica** i nakon Isusovog rođenja, što znači da nije imala odnose s Josipom i da joj je Isus bio jedino dijete. Biblija spominje Isusovu braću i sestre, a službena interpretacija je da su oni djeca iz Josipovog prošlog braka, ili rođaci. Matej (1:25) kaže da Josip i Marija nisu imali odnose "prije" nego se Isus nije rodio, što ostavlja otvorenim pitanje jesu li imali išta nakon.

**Marijina bezgrešnost** se ne spominje u Bibliji, ali od samih početaka se pojavljuje u kršćanskoj tradiciji. Marijino rođenje se prvi put spominje u Jakovljevom protoevanđelju (proto- jer se radnja događa prije evanđelja) iz 2.st. Bogati Židov Joakim i Ana nisu mogli imati djece, pa je Joakim otišao na 40 dana postiti u planinu, a Ani se ukazao Bog, objavivši da je trudna (ovo je čudo, ali nije nešto posebno jer se već događalo u starom zavjetu). Kada se Marija rodila, 3 godine su je držali u spavaćoj sobi kako zlo ne bi utjecalo na nju. Zatim su je odveli u hram u Jerzuzalemu, gdje svaku noć dolazi anđeo i hrani je. Kada je Marija navršila 12 godina, svećenici su se zabrinuli jer će dobiti menstruaciju, što bi onečistilo hram, pa je odluče udati za starca Josipa (ne zna se baš zašto je Josip starac u ovoj priči, valjda da se naglasi kako se neće htjeti seksati). Prema ovoj priči, Josip je imao djecu iz drugog braka, što objašnjava Isusovu braću koja se spominju u evanđeljima.

Osim što je provela život čista od osobnog grijeha, Marija je začeta bez istočnog grijeha. **Bezgrešno začeće** se ne odnosi na začeće Isusa, nego na začeće same Marije, pri kojem je Bog intervenirao kako bi ostala čista. Ovaj događaj je duže vrijeme izazivao rasprave jer bi značio da Mariji nije bio potreban spasitelj. Papa Pio IX je `1854` dogmatizirao bezgrešno začeće, objasnivši da je Marija imala Božju milost od rođenja, ali joj je spasenje i dalje morao donijeti Krist (poseban slučaj, recimo). Pravoslavci ne prihvaćaju dogmu o bezgrešnom začeću zbog neslaganja u definiciji istočnog grijeha. Za katolike istočni grijeh je uzrok grešne ljudske prirode, i tko ga ima ne može prestati griješiti. Za pravoslavce istočni grijeh je uzrok smrtnosti, a pošto je prema njima Marija umrla, morala je imati istočni grijeh. Protestanti i anglikanci ne prihvaćaju dogmu o Marijinoj bezgrešnosti jer se ne nalazi u Bibliji.

U Novom Zavjetu se ne spominje **Marijina smrt**. Katolici i pravoslavci vjeruju da je **uznesena na nebo** (za razliku od Isusa koji je *uzašao*, vlastitom moći), pa njenih ostataka na zemlji nema, ali se oko same smrti ne slažu. Pravoslavci vjeruju da je Marija umrla prirodnom smrću, u snu. Krist je po smrti primio njenu dušu, a treći dan je njeno tijelo uskrslo, te je zajedno s dušom uzneseno na nebo gdje čeka sudnji dan. Katolici vjeruju da je uzašla na nebo u tjelesnom obliku, a je li zapravo umrla ostaje otvoreno pitanje. U oba slučaja, ovaj dan se slavi 15. kolovoza, a kod nas se zove Velika Gospa. Dio protestanata uopće ne vjeruje u uzašašće jer nije spomenuto u Svetom Pismu.

Razlog rasprave o Marijinoj smrti je Otkrivenje u kojem je smrtnost prikazana kao kazna za istočni grijeh. Marija je rođena bez istočnog grijeha, pa se to može interpretirati kao da je i besmrtna. S druge strane, i Krist je bio bezgrešan, pa je umro za čovječanstvo. Stoga je druga interpretacija da je ona kao i Isus, podijelila patnju i smrt za ljudsko iskupljenje.

Postoji legenda da je Car Marcijan tijekom Kalcedonskog sabora `451.` od jeruzalemskog patrijarha Juvenala zatražio Marijine relikvije. Juvenal mu je odgovorio da je treći dan nakon pokopa njena grobnica pronađena prazna, i da je samo njen veo pronađen. Prema drugim pričama, umjesto vela ostao je pojas. Mjesto za koje se vjeruje da je Marijina grobnica nalazi se u Jeruzalemu.

## Uskrs

Pitanje **datuma Uskrsa** je još jedan izvor neslaganja među kršćanima. Isus je prema Bibliji umro za vrijeme trajanja festivala Pashe. Prema Ivanovom evanđelju, umro je na 14. dan hebrejskog mjeseca Nisana, a prema ostalima na prvi dan Beskvasnog Kruha, koji se u drevnom Izraelu slavio na 15. Nisana. Međutim, u Isusovo vrijeme Pasha i Beskvasni Kruhovi su bili spojeni u osmodnevni festival pa je teško odrediti na koji dan se točno mislilio.

Uskrs je tako ostao usko povezan s blagdanom Pashe. Posljednja večera je iz teološke perspektive čak dala novo značenje Pashalnoj večeri: Isus je beskvasni kruh i vino zamjenio svojim tijelom i krvlju, a Pashalno žrtveno janje svojom žrtvom na križu.

U Maloj Aziji, ranokršćani su nastavili obilježavati Pashu kao dan Isusove smrti. Prema Bibliji, taj dan se obilježava na 14. Nisana, pa ih se naziva *kvatrodecimanistima*. Istovremeno, Rim je smatrao da se Uskrs treba obilježavati isključivo nedjeljom, danom gospodnjim. Isprva su se različiti običaji tolerirali, ali onda su počele uobičajene prijetnje ekskomunikacijom - radilo se o pitanju preciznosti datuma nasuprot simbolike.

Dodatni problem je što hebrejski kalendar nije savršeno usklađen sa solarnom godinom, pa bi se znalo dogoditi da se u istoj solarnoj godini Pasha slavi dvaput, ili da se slavi dosta prije proljetnog ekvinocija. Neki su počeli raditi svoje računske tablice, a drugi su inzistirali da se i dalje koristi tradicionalni kalendar. Nicejski koncil je 325. donio odluku da se Uskrs slavi neovisno od hebrejskog kalendara, i da se slavi u nedjelju, ali nije definirao koja će to točno nedjelja biti. Računanje datuma Uskrsa postala je posebna znanost zvana *computus* (the izračun).

U osnovi, Uskrs pada na **nedjelju nakon punog mjeseca koji pada na ili nakon proljetnog ekvinocija**. Problem je što se puni mjesec nije računao astronomski, nego kao 14. dan lunarnog mjeseca (koji se računaju ovisno koji lunisorlarni ciklus koristiš). Drugi problem je što proljetni ekvinocij također nije astronomski (koji može padati na 19, 20, ili 21.3.) nego je fiksno određen na 21. ožujka.

Neki su za računanje koristili 8-godišnji lunisolarni ciklus, neki period od 84 godine, ali do 8. stoljeća većina kršćanstva je usvojila Aleksandrijske tablice koje je složio papa Teofil 390. godine. Vrijeme zajedničkog slavljenja je trajalo do 1582. kada je katolička crkva preuzela gregorijanski kalendar, a pravoslavna ostala na julijanskom, pa je njihov 21. ožujka zapravo 3. travnja.

Katolici i protestanti tako slave između 22.3. i 25.4., unutar 7 dana nakon astronomskog punog mjeseca. Pravoslavci slave između 4.4. i 8.5., unutar 7 dana nakon "julijanskog" punog mjeseca (koji je par dana nakon astronomskog).

Zbog razjedinjenog slavljenja Uskrsa i općenito nezgodnog računanja, u 20. stoljeću bilo je više prijedloga fiksiranja datuma Uskrsa. Najpopularnija rješenja su bila druga nedjelja ili dan nakon druge subote u travnju (obje sheme uzimaju u obzir da je najvjerojatniji datum Isusovog uskrsnuća 9.4.30.), ali nijedno nije zaživjelo. Na Svjetskom savezu crkava 1997. u Siriji predloženo je da se astronomski puni mjesec i ekvinocij računaju prema jeruzalemskom meridijanu. Ali pravoslavne crkve bi po toj shemi bile iskusile veće promjene od katoličkih, pa su odbile.

## Silazak nad pakao

Isus je umro u petak, a uskrsnuo u nedjelju - pitanje je što je radio ta 3 dana? Drugo pitanje je - što je s ljudima koji su umrli prije Isusovog iskupljenja? Jesu li i oni spašeni ili samo nisu imali sreće što su se rodili prerano? Iz ova dva pitanja nastale su legende o tome kako se Isus spustio u pakao (*harrowing of hell*) i tamo razglasio vijest o svom uskrsnuću. Neki kažu da sa sobom u raj poveo samo svetce, neki kažu da je poveo sve.

U Bibliji se silazak nad pakao ne spominje, ali u **Prvoj Petrovoj poslanici** ima jedan dio koji nikome nije jasan o čemu priča (3:19): "...ubijen doduše u tijelu, ali oživljen u duhu. U njemu otiđe i propovijedati duhovima u tamnici koji bijahu nekoć nepokorni, kad ih ono Božja strpljivost iščekivaše, u vrijeme Noino, dok se gradila korablja u kojoj nekolicina, to jest osam duša, bi spašena vodom." Tu je započela ideja da je Isus u ta tri dana išao pričati s nekim mrtvima.

Silazak nad pakao se prvi put se spominje u **Nikodemovom Evanđelju**. Nikodem je farizej koji se spominje par puta u Ivanovom evanđelju, a ovaj tekst potječe iz 5. st. i lažno se predstavlja kao njegovo djelo. U tekstu, židovski vođe ne vjeruju da je Isus ustao iz mrtvih, pa im ljudi ljudi dovode dvojicu Simeonovih sinova (Simeon je u Lukinom evanđelju prepoznao Isusa kao bebu). Ti sinovi su umrli, a kad je Isus ustao iz mrtvih, ustali su i oni. Sinovi ispričaju da su bili u Hadu kad su čuli glas kako govori: "Kralj je stigao, otvorite vrata jer kralj Židova ulazi". Proroci starog zavjeta su se ustali i potvrdili da je to taj kojeg čekaju; Adam se ustao i održao govor; Ivan Krstitelj se ustao i održao govor; na kraju Isus stiže i odvodi ih iz Hada u raj.

## Teorije o Kristovoj Naravi

* **Adopcionizam**: Marija i Josip se seksali, dobili dijete, pravednije od svih ostalih, Bog ga je odabrao da bude spasitelj. Krist nije Bog, jer je samo jedan Bog. (Hereza po Nicejskom Saboru)
* **Arijanizam**: Krist je stvoren od Boga, ali nije Bog (Hereza po Nicejskom Saboru).
* **Doketizam**: Krist je božansko biće koje je uzelo ljudski lik. Bog ne može biti čovjek kao što ne može biti šljiva. Isus se samo činio čovjekom, to je bila iluzija (grč. *doceto*, činiti se) (Hereza po Nicejskom Saboru)
* **Apolinarizam**: Krist je imao ljudsko tijelo, ali božanski um. (Hereza po Carigradskom saboru jer se pokušava stvoriti "treće biće", ni Bog ni čovjek).
* **Nestorijanizam**: Krist je imao odvojenu ljudsku i božansku narav koje su živjele u istom tijelu. (Hereza po Efeškom saboru)
* **Monofizitizam**: Krist ima jedinstvenu narav, kakva god bila. (Hereza po Kalcedonskom saboru).
* **Eutihianizam**: Krist ima jedinstvenu narav koja je spoj ljudskog i božanskog, ali se ljudska utopila u božanskoj. (Hereza po Kalcedonskom Saboru jer je monofizitizam)
* **Miafizitizam**: Krist ima jednu narav koja je složena od božanske i ljudske. (Hereza po Kalcedonskom saboru jer je monofizitizam. Prihvaćaju ga nekalcedonske crkve)
* **Monoenergizam**: Krist ima dvije naravi, ali jednu energiju. (Hereza po 3. Carigradskom saboru.)
* **Monoteletizam**: Krist ima dvije naravi, ali jednu volju. (Hereza po 3. Carigradskom saboru.)

Na kraju, pobjedio je kompromis: Krist je u potpunosti čovjek, i u potpunosti je Bog - istovremeno. Nije polučovjek i polubog, nego potpuno čovjek i potpuno Bog. To je proglašeno misterijem - ako misliš da si razumio, zapravo nisi razumio.

## Sveti red

Tri razine svetog reda: đakonat, prezbiterstvo, i biskupstvo.
Sveti red se prenosi s osobe na osobu, počevši od 12 aposotla - to se zove apostolsko nasljeđe.

Samo biskupi smiju dijeliti sveti red, i to za sve tri razine. Dodatno, da bi zaredio drugog biskupa, mora imati nalog od pape. U principu on može zarediti drugog biskupa, i sakrament je valjan (ovaj drugi će postati biskup), ali je bez dozvole najstrože zabranjen i kažnjava se izopćenjem za obojicu.

Glavni zadatak prezbitera (obični svećenici) je da dijele euharistiju, a đakona da pomažu svećenicima u raznim službama.

### Celibat

Po pitanju seksualnog života svećinika, razlikuju se tri pojma:
* **Celibat:** ne stupanje u brak.
* **Čednost:** (*chastity*) prakticiranje samo dozvoljenih seksualnih aktivnosti (npr. samo unutar braka, ne korištenje kontracepcije)
* **Apstinencija:** (*continence*) ne prakticiranje seksa uopće.

Anglikanci i protestanti ne zahtjevaju celibat i uglavnom potiču svećeničku ženidbu.

U Pravoslavnoj Crkvi, svećenici smiju biti oženjeni, ali samo ako su se oženili prije nego su se zaredili. Čak i ako postaneš udovac kao svećenik, ne smiješ se ponovno ženiti. Iznimka su biskupi koji ne smiju biti oženjeni, jer kao imaju puno posla.

Katolička Crkva je imala ista pravila do `Trentskog Koncila 1563`, kada je celibat postao obvezan za sve svećenike. Svećenici ne smiju biti oženjeni, osim ako će biti trajni đakoni (đakoni koji ne mogu dalje napredovati), ili ako prelaze na katoličanstvo iz drugih denominacija a već su oženjeni.

Svećenićki celibat nije propisan nigdje u Bibliji. Štoviše, Ivan Krstitelj (Isusov rođak s majčine strane) je bio sin židovskog visokog svećenika, Zekarije. Judaizam općenito potiče rabine i svećenike da se žene. Islam ide još dalje, i zabranjuje cjeloživotni celibat.

Ideja katoličkog celibata najvjerojatnije nije teološki motivirana (iako je službeno obrazloženje da je Isus bio u celibatu), nego politički. Pape u 11. stoljeću su htjeli zaustaviti običaj da oženjeni svećenici predaju crkvenu imovinu svojim sinovima. Zato su počeli donositi dekrete koji zabranjuju nasljeđivanje kod svećenika, tjeraju ih da se razdvoje od svojih žena, i konačno zabrane brak u potpunosti.

# Literatura

* https://en.wikipedia.org/wiki/Monothelitism
