# Torah

Torah (učenje) se sastoji od prvih 5 knjiga biblije: `Postanak`, `Izlazak`, `Levitski zakonik`, `Knjiga Brojeva` i `Ponovljeni Zakon`. Prema židovskoj tradiciji, njen autor je Mojsije koji je na Sinaju uz 10 zapovijedi dobio Pisanu Toru (koja se kasnije prepisivala kroz generacije) i Usmenu Toru (koja se prenosila usmenim putem, a danas je zapisana u Mishni i Talmudu).

Ideja da je Mojsije stvarni autor petoknjižja ima više problema: za početak, `Ponovljeni Zakon` opisuje Mojsijevu smrt. Također se Mojsija opisuje kao "najskromijeg čovjeka na svijetu" (što ne zvuči kao nešto što bi najskromniji čovjek napisao o sebi), koriste se nazivi koji nisu postojali u Mojsijevo vrijeme, a `Ponovljeni Zakon 34` piše: "Do današnjeg dana se u Izraelu ne pojavi prorok ravan Mojsiju". Zato je dugo vremena kompromisni dogovor bio da je Mojsije autor većine teksta, ali da su pisari i urednici kasnije dodali koju rečenicu (s božjim blagoslovom, naravni.)

## Duplicirane priče

U 18. stoljeću izučavatelji Biblije su primjetili da se Mojsijevo petoknjižje zapravo sastoji od **dva narativa** koje je netko iskombinirao u jedan tekst.

Najočitiji primjer je tekst o **stvaranju svijeta**. U prvom narativu **Elohim** (opći židovski naziv za Boga) kroz šest dana stvara redom: nebesa, Zemlju, muškarca i ženu, te sedmog dana odmara. Format je repetitivne strukture, a narativ se fokusira na stvaranje kozmosa i prirode. Bog je svemoćan stvoritelj, a ljudi stvoreni na njegovu sliku.

U drugom narativu Bog, sada osobnim imenom **Jahve**, u jednom danu stvara redom: Adama, biljke, životnije, pa Evu. Format je linearan, a narativ se fokusira na čovjeka kao kultivatora svoje okoline. Bog nije nepogrešiv, a ljudi su kažnjeni jer pokušavaju biti sličniji Bogu.

Jednako je i s pričom o **potopu**. Jedan narativ opet koristi naziv Elohim, drugi Jahve. Jedan narativ govori o jednom paru svake životnije, drugi o sedam "čistih" parova i jednom "nečistom". U jednom poplava traje godinu, u drugom 40 dana i 40 noći. U jednom Noa šalje gavrana, u drugom golubicu. U jednom Bog može požaliti za ono što je učinio (što otvara pitanja o njegovoj svemoći), u drugom je on neshvatljivi stvaratelj.

Slična se dupliciranja mogu naći i u pričama o Abrahamovom savezu, o davanju imena Izaku, o Jakovljevom putovanju u Mezopotamiju, o Mojsijevom vađenju vode iz stijene itd. Očito je netko uzeo dva izvorna dokumenta, izrezao ih i složio u jednu priču. Daljnjim istraživanjem identificirana su 4 različita autora Tore: `J` koji koristi ime Jahve, `E` koji koristi Elohim, `P` koji se bavi zakonima i pravilima za svećenstvo, i `D` koji je autor `Ponovljenog zakona`.

## Na svoju sliku

`Postanak 1:27` kaže: "Na svoju sliku stvori Bog čovjeka". Ali kako je moguće da ga je stvorio na svoju sliku ako nema fizičku formu? Prema Tomi Akvinskom, čovjek je stvoren na sliku Božju ne u fizičkoj formi, nego po intelektu i sposobnosti razmišljanja.

Prema rabinu Akivi, "svoju sliku" znači sliku, tj. nacrt koju Bog posjeduje. Taj nacrt se naziva **Adam Kadmon** ("izvorni čovjek"), koji je nacrt ne samo za čovjeka, nego za cijeli univerzum. Odnos između nacrta i univerzuma je temelj Kabale.

Ludi kabalaši su primjetili da kada Tetragramaton (Božje ime) zapišeš vertikalno i malo stisneš, donekle izgleda kao čovjek.

## Lilith

`Postanak 1:27` "Na svoju sliku stvori Bog čovjeka, na sliku Božju on ga stvori, muško i žensko stvori ih." Rabini su ovaj narativ, prije spominjanja Eve, interpretirali pričom o Lilith.

Lilith je Bog stvorio da bude jednaka Adamu, od zemlje. Ali Adam i Lilith se nisu složili jer je on želio leći s njom, a ona nije htjela (ili je htjela biti gore). Drugi rabini interpretiraju ovaj citat time da je Adam stvoren s muškim i ženskim licem, kao hermafroditno biće, muško i žensko spojeno na leđima. Ali Bog je primjetio da im je tako teško hodati i razgovarati, pa ih je razdvojio.

U svakom slučaju, Lilith je pobjegla, i Bog joj je dao moć nad novorođenčadi, pogotovo izvanbračnom. Tako je postala majkom svih demona, Lilima, koji su nastali protiv božje volje.

Lilith se u Bibliji imenom spominje samo jednom, u `Knjizi proroka Izaije`: “Ondje će se sretat divlje mačke s hijenama, jarci će dozivati jedan drugoga; ondje će se odmarati Lilit našav počivalište.”

## Kainovo prokletstvo

Nakon što je Kain ubio Abela, Bog ga proklinje dvostruko: zemlja koja se natopila Abelovom krvlju mu neće davati ploda, te će morati provesti život lutajući po svijetu. Kain se pobunio da je kazna preteška, pa je Bog na njega stavio **znak** i objavio da će tko god ubije Kaina otrpiti sedmerostruku osvetu. Kain je potom otišao i dobio sina Henoka, i osnovao grad Henok (toliko od lutanja).

Ne zna se o kakvom se znaku radi: jedan rabin smatra da mu se ocrtalo slovo tetragramatona na čelu, drugi da mu je narastao rog, a treći da je dobio psa. Sirijci i Armenci smatraju da mu je lice pocrnilo. Franjevac Simon Semeonis u 14. stoljeću smatrao je da su Romi Kainovi potomci. Protestanti, pogotovo Baptisti, Kainovu kletvu su koristili kao opravdanje ropstva i zabranu zaređivanja crnih svećenika sve do 1960-ih.

Slična, još blesavija priča je o proklestvu Noinog sina Hama. `Postanak 9:20`Noa se napio i zaspao gol u svom šatoru. Ham ga je vidio golog, i rekao za to drugoj braći, koja su Nou pokrila (bez da su ga gledala). Kad se Noa probudio, shvatio je što je Ham učinio i zato je prokleo njegovog sina Kanaana da bude sluga njegovom drugom sinu, Shemu. Ova se priča koristila da objasni podređenost Kaananitima Izraelcima, koji su potomci Shema; i to su kasnije preuzeli kao opravdanje ropstva, iako se Kanaanova boja kože nigdje ne spominje.

## Vegetarijanstvo

Pri stvaranju svijeta Bog kaže životinjama i ljudima da ima daje "zelene biljke za hranu" - božja stvorenja trebaju biti vegetarijanci. Tek kasnije, nakon potopa, ljudima je dozvoljeno da jedu meso.

## Čudovišta

Behemot i Levijatan se usputno spomenu u `Jobu 40:15-24` gdje Bog nabraja zvjeri koje je stvorio i samo ih on može uloviti. U nekim prijevodima Behemot je nilski konj ili slon, a Levijatan krokodil.

Tu opet Henok korisno uskače da pojasni: Behemot je glavno nepobjedivo čudovište tla, Levijatan vode, a (u Bibliji preskočen) Ziz neba. Behemot živi u Dunaydinu, nevidljivoj pustinji istočno od Rajskog vrta, a Levijatan u Tiamatu, ulazu u podzemni svijet.

U `Psalmu 104:26` se opet spominje Levijatan: "Tu je more ... i Levijatan kojeg si stvorio da se igra u njemu". Ali neki to prevode kao "Levijatan kojeg si stvorio da se igraš s njime". Prema tom prijevodu Talmud (`Avodah Zarah 3b`) Božji radni dan dijeli ovako: prvu četvrtinu proučava Toru, drugu četvrtinu prosuđuje Zemlju (Talmud kaže da se mora truditi da bude milosrdan, inače bi sve uništio), treću četvrtinu hrani životinje, a zadnju četvrtinu provodi s Levijatanom. Svoje noći provodi slučajući pjesme životinja (ili možda ljude kako spavaju).

U `Psalmu 74:14` piše "Ti si razmrskao glave Levijatanu; dao si da ga jede narod koji živi u pustinji." Židovski Midraš to tumači ovako: Bog je stvorio 2 golema morska čudovišta, ali bili su toliko velika, da su se razmnožavali uništili bi svijet. Zato je Bog ubio ženku, posolio njeno meso i spremio ga za ručak pravednima kada dođe sudnji dan. Muški Levijatan i Bog su na kraju jedina bića u postojanju koja su sama u cijeloj svojoj vrsti.

Židovska tradicija je dosta opsjednuta jedenjem Levijatana. U više izvora se govori kako će na sudnji dan Bog servirati Levijatana za objed, a od njegove kože napraviti šator za banket.

Kit koji je pojeo Jonu je zamalo izbjegao da ga pojede Levijatan. Levijatan inače jede jednog kita dnevno.

## Izgubljene generacije

U Psalmu 105:8 piše: "On se uvijek sjeća svojega Saveza, riječi koju dade tisući naraštaja", što zvuči kao da Tora ima rok trajanja.

Srednjovjekovni rabin Shlomo Yitzchaki (Rashi), tvrdi je Tora zapravo dana *tisućitoj* generaciji. Problem je što je Mojsije 26. generacija od postanka svijeta. Postavlja se pitanje - gdje je nestalo ostalih 974 generacija? Neke teorije tvrde da naš svijet nije prvi stvoren, već da su prije njega postojali drugi svijetovi koje je Bog stvorio i uništio.

## Jakov

Abrahamov unuk i Izakov sin, Jakov se rodio par trenutaka nakon brata Ezava. Ezav je trebao biti nasljednik, ali se Jakob na nagovor majke Rebeke prerušio u Ezava stavivši krzno na ruke (ostavljajući pitanje koliko je dlakav Ezav bio). Tako je dobio blagoslov od slijepog Izaka, pa je pobjegao kod strica Labana jer mu je brat priprijetio da će ga ubiti.

Na putu do strica, Jakov dobije viziju stepeništa koje vodi prema nebesima i anđele kako se penju i spuštaju njime. Čuo je Božji glas koji mu je slao blagoslove s vrha. Ujutro se probudio i nazvao to mjesto `Bethel` - Božja kuća. Nikome baš nije jasno što to stubište (**Jakob's ladder**) predstavlja - židovski midrash smatra da predstavlja egzile koje će židovski narod prolaziti prije dolaska mesije; Ivanovo evanđelje preuzima stubište kao simbol Isusa `Ivan 1:51`; muslimani smatraju da predstavlja ispravan put Islama, od zemlje do neba. Staroslavenski zbornik `Tolkovaja Paleja` sadrži prošireni narativ o stubištu, s metaforama o budućnosti dolasku Mesije.

Jakov stiže kod strica i radi kao pastir. Zaljubljuje se u stričevu mlađu kćer, Rakel. Jakovu je 77 godina, Rakeli je 14. Stric mu dopušta da se oženi za nju pod uvjetom da radi 7 godina kod njega; nakon ispoštovanog dogovora prevari ga i podvali mu svoju stariju kćer Leu na vjenčanju (jer ne može udati mlađu bez da prvo uda stariju). Jakov ga je izmoli da se odmah oženi i za Rakel, pod uvjetom da odradi još dodatnih 7 godina. Biblijski likovi su uglavnom jako strpljivi jer imaju vremena na bacanje.

U sljedećih 7 godina, Jakov je dobio 12 djece - prvo 4 sina od Lee, pa 2 od Rakeline služavke (Rakela je bila neplodna), pa 2 od Leine služavke (Lea je bila ljubomorna), pa opet 3 od Lee. Bog se onda konačno sjetio Rakele, pa je ona rodila Josipa i Benjamina, jedinu djecu do koje Jakovu bilo zapravo stalo. Nakon Josipovog rođenja, Jakov se zaputio nazad roditeljima, u nadi da su još živi i da ga Ezav neće ubiti kad ga vidi.

Vraćajući se nazad, saznao je da Ezav čeka s vojskom od 400 ljudi, pa se Jakov počeo moliti Bogu i slati darove Ezavu. Noć prije susreta otpremio je svoju obitelj preko rijeke, kad ga je posjetio misteriozni čovjek/bog/anđeo i njih dvojica su se hrvali do jutra. Kada je biće shvatilo da ne može pobijediti Jakova, dotaklo je njegovo bedro i od tada je Jakov šepao. Zato židovi ne jedu išijasni živac, nego ga uklanjaju (`nikkur`).

Jakov je neznanca zatražio blagoslov, a on mu je rekao da će od sada zvati **Izrael** (Yisra'el, "borio se s bogom" ili "pobjedio boga" ili "vidio boga" ili "vladat će kao bog"). Tako su Izraelci, koji su potekli od Jakovljevih sinova, dobili ime. Nikad nije saznao tko je bilo to biće, ali nazvao je mjesto gdje se hrvanje odvijalo `Penuel` - Božje lice.

## Egipatske pošasti

Žabe su specifična pošast jer iako Mojsije prijeti faraonu sa žabama u množini ("Nil će vrvjeti žabama, koje će izaći i prodrijeti u palaču tvoju, u spavaonicu tvoju, u postelju tvoju, u peći tvoje i u naćve tvoje..."), opisana pošast na izvornom hebrejskom je žaba u jednini: "izađe žaba i pokri zemlju egipatsku". Ako jezik dopušta da se jednina koristi za množinu, zašto se red iznad koristila množina?

U Midrashu Rabba Sh'mot, drevnom rabinskom komentaru, Rabin Akiva to interpretira kao da se ta jedna žaba razmnožavala tako brzo da je prekrila cijeli Egipat. Rabin Elazar Ben Azariah kaže da su to gluposti, i da je *očito* ta jedna žaba zakrekretala i pozvala hrpu drugih žaba koje su prekrile Egipat. Nitko ne predlaže da se radilo o gigantskoj žabi.

## Deset zapovijedi

Deset zapovijedi su svima jako bitne jer ih je Bog osobno izdiktirao Mojsiju i Izraelcima kada se spustio na Sinaj u `Izlazak 20` (a Mojsije ih još jednom reprizira u `Ponovljeni Zakon 5`). Nakon što su čuli Božji glas, Izraelci su se usrali od straha i pobjegli, pa je Mojsije morao otići na osobno diktiranje ostalih 613 zakona i stavki saveza. Sutradan ih je pročitao pred svima, i svi su se složili da je to razuman dogovor.

Onda je nakon svega toga Mojsije otišao na 40 dana u planinu gdje je Bog vlastitim prstom ispisao dvije kamene ploče s tim istim zapovjedima (valjda da imaju napismeno). Neki kažu da ih je stavio po 5 na svaku ploču, a neki da je stavio svih 10 na obje (kao duplikat ugovora). Umeđuvremenu su izraelci odlučili da je Mojsije umro, napravili zlatno tele, i znamo kako je to sve to završilo.

Zapovijedi u Bibliji nisu numerirane, ali su se svi dogovorili da ih je deset jer je lijep okrugao broj. Pošto su donekle fluidno napisane, različite denominacije birale su djelove koji im pašu. Zapovjedi su sljedeće:

1. **Ja sam Gospod, Bog tvoj, koji sam te izveo iz zemlje egipatske, iz kuće ropstva. Nemoj imati drugih bogova uz mene**. Kršćani ne spominju dio o Egiptu, ali s ovim se svi više manje slažu. Kalvinisti su smatrali da je "Ja sam Bog tvoj" uvod, a "Nemaj drugih bogova" prva zapovjed.

2. **Ne pravi sebi lika ni obličja bilo čega što je gore na nebu, ili dolje na zemlji, ili u vodama pod zemljom. Ne klanjaj im se niti im služi.** Nigdje se precizno ne kaže na koje se idole točno misli: klanjanje drugim bogovima preko idola, klanjanje materijalnim stvarima, ili korištenje idola za klanjanje Bogu.

Starohebrejski proroci su se snažno protivili klanjanju idolima, bojeći se da će dovesti do asimilacije sa susjednim paganskim kulturama. Prema Bibliji, Izraelcima je pri ulasku u obećanu zemlju bilo naloženo da unište sve gravure, kipove i hramove kanaanskog izvornog stanovništva, što je zgodan način za istrijebiti tuđu kulturu. *Halakha* prema ovoj zapovjedi zabranjuje izradu skulptura i reljefa ljudi, anđela i nebeskih tijela (jer neki štuju i nebeska tijela). Zato neke srednjovjekovne ilustracije koriste ljude s životinjskim glavama, jer zabrana ne vrijedi za izmišljena bića (nisu ni na nebu, ni na zemlji, ni u vodama). Rezbaranje je kontroverzno (npr. dugo se raspravljalo o medalji s likom rabina Horowitza), ali s fotografijama su većinom ok (djeca sakupljaju sličice slavnih rabina).

Rano kršćanstvo je bilo podvojeno po pitanju ove zapovjedi. U 8. stoljeću, istok je počeo zahvaćati val ikonoklazma (vjerojatno pod utjecajem Islama), a na zapadu su baš bili popularni veliki kipovi svetaca. Održali su dva "7. ekumenska koncila", od kojih je jedan donio odluku protiv ikona, a drugi (**Drugi Nicejski Koncil**) dozvolio ikone (objašnjenje je - Isusovo uskrsnuće je stvorilo loophole... nekako). Papa je odobrio ovaj drugi. Uz još par sitnijih perioda predomišljanja, istočna i zapadna crkva se nije petjerano zamarala ikonama. Katolici su čak preskočili ovu zapovijed, a podijelili onu o željenju tuđih stvari na dvije da ih ostane 10.

U 16. stoljeću reformacija je pokrenula novi val ikonoklazma. Dok su Lutheranci odobravali religijsku umjetnost, Kalvinisti su počeli uništavati kipove i slike, pokrečući nerede po gradovima diljem europe, pozivajući se na Drugu zapovijed. Kalvinisti su i dalje jako protiv ikona, čak zabranjuju i korištenje glazbenih instrumenata u crkvi jer ih smatraju idolima.

Zapovijed se inače nastavlja u vrlo specifičnom tonu: **Jer ja, Gospod, Bog tvoj, Bog sam ljubomoran. Kažnjavam grijeh otaca - onih koji me mrze - na djeci do trećeg i četvrtog koljena.**

3. **Ne uzimaj uzalud imena Gospoda, Boga svoga, jer Gospod ne oprašta onome koji uzalud izgovara ime njegovo.**

4. **Sjeti se da svetkuješ dan subotnji. Šest dana radi i obavljaj sav svoj posao. A sedmoga je dana subota, počinak posvećen Jahvi. Tada nikakva posla nemoj raditi: ni ti, ni sin tvoj, ni kći tvoja, ni sluga tvoj... (nabraja sve članove kućanstva, i onda još malo priča. Ovo je najduža zapovijed)** Da bi se diferencirali od Židova, kršćani su u 4. stoljeću zabranili obiježavanje šabata, i proglasili nedjelju danom odmora. Ova zapovijed je diskretno promijenjena da spominje "Dan Gospodnji" umjesto šabata. Naravno da postoje i nesabatarijanci koji odbijaju uzimati dan odmora, nego se odmaraju "u Kristu".

5. **Poštuj oca svoga i majku svoju, da imadneš dug život na zemlji koju ti dâ Jahve, Bog tvoj.** Ovo je neobična zapovijed jer jedina obećava nešto zauzvrat. Židovi su to interpretirali kao - kazna za nepoštivanje roditelja je smrt.

6. **Ne ubij!** Diskutabilno je znači li ovo "Ne oduzmi nekomživot ili "Ne počini ubojstvo" (u tom slučaju ubijanje u ratu, smrtna kazna i samoobrana su ok).

7. **Ne učini preljuba!** Krepki kršćani su promijenili u općenitije: "Ne sagriješi bludno".

8. **Ne ukradi!**

9. **Ne svjedoči lažno na bližnjega svoga!**

10. **Ne poželi kuće bližnjega svoga! Ne poželi žene bližnjega svoga; ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvoga!** Katolicima je falila jedna zapovijed pa su ovu podijelili u dvije.

Rabini, koji uvijek traže strukturu u svemu, imaju teoriju kako je prvih 5 zapovjedi povezano s drugih 5, od donekle smislenih ("Nemaj drugih bogova uz mene" je ekvivalentno "Ne čini preljub") do zbilja navučenih ("Svetkuj šabat" je isto kao i "Ne svjedoči lažno", jer onaj koji ne odmara na sedmi zapravo laže da Bog nije u 6 dana stvorio svijet.)

## Govoreća magarica

U `Knjizi Brojeva 22-24` priča se o Balaamu, zlom proroku. On je, osim Joba i njegovih prijatelja, jedini nežidovski prorok u Bibliji. Priča ide: dok su se Izraelci šetali pustinjom, dobro im je išla borba s neprijateljskim kraljevstvima. Balak, kralj Moabita (potomoci Lota i kćerki), u strahu je pozvao proroka Balaama da baci kletvu na Izraelce. Balaam odbija to učiniti bez božjeg dopuštenja, ali nakon malo nagovaranja i obećavanja srebra, on se opet obrati Bogu, koji začudo pristane, pod uvjetom da Balaam učini samo što mu Bog naloži.

Balaam krene na put, a Bog šalje anđela da ga odvrati (valjda se predomislio?). Anđela vidi samo Balaamova magarica, pa skreće s puta, na što je Balaam tuče, i tako par puta. Magarica se konačno okrene i progovori: "Što sam ti učinila, da me tučeš već treći put?". Balaam nije pretjerano iznenađen, ali tad konačno ugleda anđela, pogne glavu i padne ničice, kajući se. Kaže anđeo, ajde možeš ići dalje, ali pričaj ima samo što ti Bog kaže. Valjda se nanovo predomislio?

Bilo kako bilo, Balaam ode tamo, nagovori Židove da se seksaju i jedu žrtve paljenice, pa ih je nakraju 24.000 zbog toga pogubljeno.
