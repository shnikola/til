# Apostoli

## Djela Apostolska

`Djela apostolska` su peta knjiga Novog Zavjeta. Prate događaje neposredno nakon Isusove smrti i širenje kršćanstva idućih 30 godina. Veći dio se bavi putovanjima apostola Pavla koji je, iako se priključio relativno kasno, glavni zaslužan za širenje kršćanstva u današnje razmjere.

Nakon što je uskrsnuo, Isus se družio s učenicima 40 dana, pa je uzašao na nebo. Pritom im je rekao da ne napuštaju Jeruzalem jer će se dogoditi veliko čudo. I doista, na dan pentakosta (50 dana nakon Pashe), 120 apostola se zajedno molilo kad se Duh Sveti spustio na njih u obliku plamenih jezika. Nakon toga su počeli govoriti različitim jezicima i raditi čuda, čime službeno počinje razdoblje evangelizma i regrutiranja novih vjernika. Taj blagdan kršćani danas zovu Pedesetnica ili Duhovi.

Petar je odmah održao predavanje okupljenom narodu i preobratio 3000 ljudi. Malo zatim je izlječio paraliziranog čovjekta kraj hrama, održao predavanje i preobratio 5000 ljudi. Uskoro je postao toliko moćan da je liječio sve na koje bi pala njegova sjena.

Prema apokrifnim `Djelima Ivanovim`, Ivan je u Efezu izazvao Artemidine štovatelje da se mole božici da ga ubije, a on će se moliti Bogu da ubije njih. Pošto su ga vidjeli da diže mrtve, nitko nije pristao na izazov, pa je Ivan istjerao demona iz hrama, srušio krov i ubio svećenika. Svi su se preobratili, uključujući i svećenika kojeg je Ivan podigao iz mrtvih.

`Djela Petrova`, također apokrifna, opisuju borbu Petra i Simona Magusa, heretičnog kršćanina iz Rima. Petra nisu puštali u zgradu u kojoj je Simon boravio, pa je uzeo psa zavezanog za ogradu, naredio mu da uđe i dozove Simona. Pas je progovorio, prenio poruku Simonu (i uginuo), a svi koji su to vidjeli preobratili su se. Simon se međutim nije pokolebao, nego je poletio iznad Rima da pokaže svoju moć. Petar je zatim zamolio Boga da mu oduzme moć letenja - Simon padne i polomi se, svijetina ga proglasi lažnim učiteljem, kamenuju ga i preobrate se.

`Apostolski oci` su kršćanski teolozi iz 1. i 2. stoljeća za koje se vjeruje da su osobno poznavali neke od 12 učenika. Njihova djela nisu uključena u Novi Zavjet, ali dolaze iz istog prostora i vremena, i povijesničarima su jednako vrijedna.

## Pavao

Pavao je bio vrlo religiozan židov. Židovsko ime mu je bilo Savao (Šaul), a grčko/latinsko Pavao - to je bila uobičajena praksa za Židove u Rimskom Carstvu i nema veze s njegovim preobraćenjem. Pripadao je apokalipticima koji su vjerovali da, s obzirom na nesreće i patnju u svijetu, žive na kraju vremena i da će Bog svaki čas doći i postaviti svoje kraljevstvo. Neki su vjerovali da će ovo spasenje doći kroz budućeg mesiju, ali odbijali su priznati da je taj mesija Isus. Štoviše, Pavao je smatrao da je prihvatiti Isusa kao mesiju bogohulno, jer je Isus pribijen na križ, a Mojsijev zakon kaže: proklet je svatko tko visi na drvetu. Zato visoki svećenik iz Jeruzalema Pavlu daje ovlasti da uhićuje kršćane (iako židovski zatvori ne postoje, a rimljane nije briga da li netko bogohuli. Možda ih je samo tukao).

Prema Djelima Apostolskim, Pavao je kod Damaska zaslijepljen svijetlom vidio uskrslog Isusa i čuo glas: "Savle, Savle, zašto me progoniš?". Pavla je to dosta potreslo i natjeralo ga da preispita svoj eshatološki stav. Ako je Bog počeo dizati iz mrtvih, znači da je kraj vremena stigao. Zato naziva Isusa prvim plodom uskrsnuća. Ali kako Isus može istovremeno biti proklet zbog kršenja starog zakona, i biti prvi uskrsnut kao božji miljenik?

Pavao tu osmišlja genijalnu teološku vratolomiju: Isus nije proklet zbog svojih, nego zbog tuđih grijeha. Njegova smrt nije nepravedna, nego dio božjeg plana. Isus je starozavjetna žrtva, poput janjeta koji daje život u cijenu tvog okajanja.

Dotad su apostoli smatrali da je Isus donio spasenje samo židovima, i da ako želiš biti spašen moraš biti židov (ili se preobratiti) i nastaviti ispunjavati Mojsijev zakon - obrezivanje, prakticiranje šabata i košera itd. Ali Pavao zaključuje da Mojsijev zakon očigledno nije nužan za spasenje, inače Isusova žrtva ne bi bila potrebna. Implikacije toga su goleme - za biti pravovjeran ne moraš biti Židov, dovoljno je vjerovati u Kristovo uskrsnuće. Drugim rječima, **Kristovo spasenje može ići nežidovima**. Da nije bilo Pavla, kršćanstvo bi ostala sekta unutar judaizma.

Pavao se preobratio 33. godine i proveo idućih 30 godina u misionarstvu. Osnovao je crkve u Siriji, Maloj Aziji, Makedoniji i Grčkoj. Često se događalo da u novosnovanim zajednicama nastaju nove doktrine, koje je Pavao u pismima osuđivao - čak 13 takvih pisama postala su dio Novog Zavjeta. Sama `Djela Apostolska` napisana su 20 godina nakon njegove smrti (autor je prema legendi Pavlov suputnik Luka).

Ne zna se kako je točno širio kršćanstvo, ali vjerojatno je radeći kao kožar nudio svoje usluge i usput propovjedao. Prema njegovim pismima, za preobraćenja su zaslužna čuda koja je izvodio. Prema `Djelima Apostolskim` bio je toliko moćan da je samo dijelio svoje maramice koje su liječile bolesne. Od 2. stoljeća nalazimo legende o Pavlu, poput `Djela Pavlovih` (svaki apostol je očito imao svoja apokrifna djela) gdje ga bace lavovima, ali tamo sretne lava kojeg je krstio pa njih dvojica zajedno pobjegnu.

## Širenje i progoni

Rano kršćanstvo se nije širilo masovnim pokrštavanjima i preobraćenjima. Nije bilo ni organizirane misije: osim Pavla, u prvih 300 godina znamo samo za još dvojicu misionara, Sv. Grgura Čudotvorca i Sv. Martina. Ipak, od šačice apostola u samo 400 godina polovica Rimskog Carstva je prešlo na kršćanstvo.

Dva su osnovna razloga uspjeha kršćanstva:
* **Evanđelizam:** kršćanstvo je jedina religija koja se trudila regrutirati vjernike. Židove nije zanimalo dovođenje novih ljudi u odabrani narod.
* **Ekskluzivnost:** kršćani su jedini tvrdili da je njihova religija ona prava i da su svi ostali u krivu. Pagani su bili tolerantni, nije ih bilo briga u što vjeruješ.

Rimsko carstvo je bilo tolerantno po pitanju religije, dok god se nisi bunio protiv vlasti i autoriteta. Građanima se dopuštalo da prakticiraju što hoće, ali se očekivalo da polažu simboličnu žrtvu rimskim bogovima i pale tamjan pod likom Cara kao znak lojalnosti carstvu. Židovi su imali ispričnicu jer su bili *religio licita* (dopuštena religija), ali su zato plaćali i Židovski porez.

Kršćane carstvo nije doživljavalo kao religiju, nego kao *superstitio* - štetno vjerovanje koje remeti društveni red. Smatrali su ih bizarnom sektom judaizma koja je napustila vjeru svojih predaka i koja promiče rušenje poretka (Isus Krist je vladar svijeta, a ne car). Kršćansko odbijanje prinosa žrtve rimljani su interpretirali kao oblik građanskog neposluha.

Nije pomoglo i to što su krščani bili malo čudni. Za razliku od Rimljana kojima je štovanje bogova bio javni događaj, kršćani su su religijske ceremonije obavljali privatno, često i noću. Zato su se širile glasine o "stravičnim djelima" koja se događaju u kršćanskim kućama, kanibalizmu i incestu (jedu "krv i tijelo" Kristovo, obraćaju se jedni drugima s "braća i sestre").

Prvi veći progon za koji znamo dogodio se u Rimu `64.` kada je **Neron** optužio kršćane za veliki požar. Kršćane se mučilo i pogubljivalo, iako se ne zna je li progon bio religijski motiviran, ili su bili samo žrtvena jarad. Nakon toga kršćane se sporadično zatvaralo i kažnjavalo na lokalnim razinama, ali protjerivanja na razini cijelog carstva nije bilo i mnogi su otvoreno izjašnjavali vjeru. Kršćanski mislioci u pismima traže da ih se ostavi na miru argumentirajući kako bi država trebala biti potpuno odvojena od religije. Očito im nije bilo toliko stalo do vjeronauka u školama.

Sredinom 3. stoljeća carstvo zapada u duboku krizu, i car **Trajan Decije** odlučuje tražiti pomoć bogova. Donosi edikt prema kojem svaki građanin mora prinijeti žrtvu bogovima. Ovo je prvi put da se na državnoj razini kršćane tjera da odaberu između vjere i života. Edikt traje tek 18 mjeseci, ali ostavlja duboke tragove na kršćansku zajednicu. 30 godina kasnije, **Dioklecijan** uvodi tetrarhiju, izvlači carstvo iz krize, ali i nastavlja s progonima. `303.` ediktom nalaže zatvaranje crkava, zapljenju kršćanskih spisa, i uhićenje svećenika. Neki kršćani odbijaju prinijeti žrtvu i za to ih pogubljuju; drugi biraju apostazu (odriču se vjere); treći se skrivaju.

## Prihvaćanje

Kroz 2. stoljeće Kršćanstvo je iz Judaističke sekte postepeno prelazilo u zasebnu religiju. Kršćani su bili u nezgodnom položaju jer su se pozivali na Židovsku Bibliju kako bi dobili na kredibilitetu i dokazali da nisu samo pomodna novotarija, ali su s druge strane odbijali slijediti Židovski zakon i sebe nisu smatrali Židovima. Stoga su tvrdili kako su Židovi krivo interpretirali vlastiti zakon, i odbacili vlastitog mesiju. O tome govori i `Poslanica Barnabi`, apokrif kojeg su rani kršćani smatrali dijelom Novog Zavjeta: Judaizam je oduvijek bio lažna religija, Židove je zli anđeo zaveo da Mojsijeve zakone interpretiraju doslovno umjesto alegorično, kako bi trebalo.

Dioklecijanov caesar, **Konstancije**, ima simpatije prema kršćanima i u njegovom dijelu carstva se edikt slabo provodi. Njegov sin **Konstantin** postaje car `306.` ali uskoro dolazi do sukoba među tetrarsima. U bitci kod Milvijskog mosta u snu mu se ukazuje Krist i kaže `In hoc signo vinces`. Zapovjeda vojnicima da nacrtaju kristogram na štitove, pobjeđuje i bitci, i trijumfalno ulazi u Rim kao prvi svježe preobraćeni kršćanski car. Milanskim ediktom `313.` ukida vjerske progone, svećenstvo dobija zemlju i novac za gradnju katedrala. Dotad su već krenule kristološke debate, pa organizira i Nicejski koncil, samo da zadrži jedinstvo carstva.

Postavlja se i pitanje što s kršćanima koji su se tijekom progona odrekli svoje vjere? Rimska crkva je bila na strani oprosta i neki od *traditora* su čak postali i biskupi. Mnoge vjerske zajednice su se tome protivile, pa je narod u Kartagi postavio svog vlastitog biskupa, Donata. Konstantin ga nije htio priznati, pa su se **Donatisti** odcijepili od crkve i postojali još nekoliko stoljeća.

Car **Teodozije I**, zagriženi kršćanin, `380.` proglašava Nicejsko kršćanstvo službenom religijom Rimskog Carstva. Dotad je već polovica carstva bila kršćani. Zatvara hramove starih bogova, zabranjuje paganska žrtvovanja i štovanja u kućama. Donosi i zakone protiv židova, npr. preobraćenici na judaizam nemaju pravo na oporuku i sva imovina ime se zapljenjuje; brak kršćana i židovke se smatra preljubom i kažnjiv je; židovi ne smiju graditi ni obnavljati sinagoge. Time počinje stoljetna tradicija kršćanske netolerancija, napadaju se svećenici rimskih bogova, uništavaju hramovi i kipovi.

## Svećenstvo i crkve

Najranije crkve za koje znamo su vezane uz Sv. Pavla. Pavao je vjerovao da kraj svijeta stiže uskoro, i da nema mnogo vremena za organiziranje crkve. Zato nema hijerarhije, nego svatko ima dar koji mu je Duh Sveti dao pri krštenju: neki propovjedaju, neki podučavaju, neki su administratori, neki su liječnici, itd.

Nakon par desetljeća, kraj svijeta nije stigao, a nikoga nema na čelu crkve. Na kraju 1. stoljeća pojavljuju se prvi vođe: biskupi, prezbiteri i đakoni. Do kraja 2. stoljeća crkva daje podršku tim ljudima da je vode. U 4. i 5. stoljeću biskupi većih crkvi postaju bitni, a biskup Rima, koji je najveća crkva, postaje papa.

Prve crkve za koje znamo grade se u 3. stoljeću u sjevernoj Siriji.
