# Anđeli

Riječ anđeo znači glasnik (grčki *angelos*, hebrejski *malakhos*). Anđeli su oni koji donose Božje poruke na zemlju, i ponekad djeluju u Njegovo ime.

Anđeli su, kao i ljudi, bića stvorena od Boga, ali potpuno druge vrste. Moćniji su, mudriji i dugovječniji od ljudi. Ne razmnožavaju se, i postoji ih ograničen broj. Nigdje nije rečeno da su stvoreni na sliku Božju, kao i ljudi, ali mogu zauzimati fizički oblik.

Prvi put se spominju u Starom zavjetu (6-3.st.pr). Malakhiji su opisani kao obični ljudi, bez krila ili drugih specifičnosti. U kasnijim biblijskim tekstovima poput Danijela, dobijaju imena: Gabrijel, Rafael, Mihael.

Drugi tekstovi opisuju drugačija nebeska bića, neka krilata, neka potpuno van pameti. Srednjovjekovni učenjaci su proveli stoljeća slažući hijerarhije anđeoskih bića. S vremenom, različite slike anđela su se u kulturi ujedinile u krilatog čovjeka kakvog danas zamišljamo.

Realno, anđeli su zastrašujuća bića koja provode vrijeme slaveći Boga i obavljajući njegove odmazde (npr. ubijanje prvorođenih). Zato nije čudno da prilikom objavljivanja u Novom zavjetu uvijek prvo kažu "Ne boj se".

Kršćani se pretjerano ne zamaraju anđelima, ali židovi su ludi za njima. Većina mitologije o anđelima dolazi iz Talmuda i židovske ezoterije.

## Serafini

Serafini se spominju samo u `Izaiji 6` gdje Izaija opisuje viziju Svemogućeg. Pred njim stoje bića sa 6 krila: jednim parom prekrivaju lice, drugim stopala (neki kažu genitalije), a trećim lete. Jedan viče drugome: "Svet, svet, svet je Gospod nad vojskama! Puna je sva zemlja slave njegove."

Riječ serafin znači "gorući" (hebr. *seraph*) ili "zmija" (hebr. *saraph*). Moguće je da su povezani s egipatskim božanstvom kobre, čiji je lik faraon nosio.

## Ophanim

Ofanimi se spominju samo u `Ezekiel 1`: "Uz njih su letjeli kotači u kotačima s očima na bridovima. Micali su se u sva četiri smjera." Zvuči kao da Ezekiel pokušava opisivati tehnologiju koju ne uspjeva pojmiti.

## Kerubini

Kerubini su u Bibliji spominju češće od svih ostalih nebeskih stvorenja, ali njihova uloga i dalje nije jasna. U `Knjizi Postanka` ih Bog, nakon što protjera Adama i Evu, postavlja da plamtećim mačem čuvaju vrata edenskog vrta. Dvije skuplture kerubina su prema uputama postavljene i na kovčeg saveza.

`Ezekiel 1` opisuje viziju u kojoj kerubini prenose Božje prijestolje pokraj rijeke Kebar. Kerubini imaju četiri lica (čovječje, lavovo, volovsko i orlovo) usred koje proviruju iz četiri krila, s telećim stopalima glatkim poput mjedi. Usred ili pored bića je sijala vatra iz koje su izlazile munje. Huk njihovih krila zvučao je kao grmljavina i šum vode.

Kerubini su ovdje opisani kao mezopotamijska mitska bića, posebno babilonski Lamassu (krila orla, tijelo lava, glava kralja). Lamassi su poput Kerubina čuvari svetih mjesta (hramova, palača, gradskih zidina).

Iz nekog razloga, kerubini su se u zapadnoj umjetnosti povezali s Kupidonom i Puttom i prikazuju se kao debeljuškasti dječačići s krilima.

## Knjiga proroka Henoka

`Knjiga proroka Henoka` (1.st.pr) je apokrifna knjiga koja je imala velik utjecaj na kršćansku tradiciju i izvor je mnogih vjerovanja o raju, paklu, anđelima i demonima. Bila je toliko popularna da je čak citira `Judina poslanica` u Novom Zavjetu. Danas je sačuvana samo na staroslavenskom.

Kršćani je ne svrstavaju u kanon, osim par blesavih denominacija (ortodoksnih kršćana u Etiopiji, Crkve Svetaca posljednjih dana). Židovi prihvaćaju prvu knjigu s anđelima. Druga knjiga u kojoj Henok prolazi kroz 10 razina nebesa je još luđa.

## Lucifer

Prema kršćanskim legendama, Sotona je bio najstariji i najljepši anđeo na Božjem dvoru. U želji da postane moćniji od Boga, s dijelom anđela digao je pobunu. Pobuna nije uspjela, pa su Sotona i ostali anđeli prognani iz raja i poslani u pakao. Sotona, sada pali anđeo, postao je vrag, a anđeli su postali demoni.

`Knjiga proroka Henoka` prenosi sličnu priču u kojoj je grupa anđela poslana na Zemlju da pazi na čovječanstvo. Ali anđeli su počeli osjećati požudu prema ljudskim ženama, a njihov vođa *Samyazaz* se odmetnuo od Božje volje.

U Bibliji se riječ "Lucifer" spominje samo u `Izaiji 14`: "Kako si pao s neba, Luciferu, sine jutra? Kako se obori na zemlju koji si gazio narode?" Izaija se tu ruga kralju Babilona čije je kraljevstvo upravo uništeno (tko bi gori, sad je doli i tako to). Lucifer je tu jutarnja zvijezda, tj. planet Venera (hebr.*helel ben shahar*, sin jutra), čiji je latinski naziv Lucifer (svjetlonoša).

Tražeći tajne poruke u Starom Zavjetu, bibliomani su našli tu liniju o padu s neba i interpretirali je kao referencu na palog anđela Samyazaza. Čitajući latinski prijevod, shvatili su da je Lucifer njegovo druge ime, pa su ga dodali u listu naziva za vraga. Tako se ni kriv ni dužan planet našao u bliskoj vezi sa Sotonom.

Današnje biblije u prijevodu više ne koriste "Lucifer", nego "jutarnja zvijezda".

## Nefili

U nastavku priče o Samyazazu iz `Knjige proroka Henoka`, pobunjeni anđeli su oplodili ljudske žene, a one su rodile divovske i proždrljive Nefile. Anđeli su ljude podučili raznim vještinama (obradi metala, čarolijama i astrologiji). Ali Bog je poslao arkanđele da prognane anđele bace u pakao, i počistio zemlju potopom.

U Bibliji, Nefili se usputno spominu u `Knjizi Postanka`: "U ona su vremena - a i kasnije - na zemlji bili Nefili, kad su Božji sinovi općili s ljudskim kćerima pa im one rađale djecu. To su oni od starine po snazi glasoviti ljudi." U `Knjizi Brojeva` ih se opisuje kao divove.

## Metatron

Metatron je prema rabinskoj tradiciji vrhovni anđeo i nebeski pisar. Moćniji je od svih bića osim Boga. Smatra se da je medijator između Boga i Izraela, i da je upravo on bio stup svijetla i oblaka koji je vodio Izraelce kroz pustinju. To je malo kontroverzno, jer se u Bibliji nigdje ne spominje (dapače, eksplicitno piše da je Jahve išao pred njima).

Metatrona spominju Talmud i `Knjiga proroka Henoka`. Henok ima čudnu priču i u samoj Bibliji: "Henok je hodio s Bogom, potom iščeznu; Bog ga uze. (`Postanak 5:24`)". Zato legenda kaže da ga je Bog uzeo i pretvorio u Metatrona i postavio ga na prijestolje pored svoga.

## Anđeli žele Bibliju

Prema Talmudu (Shabbos 88b): Bog je eonima pažljivo pisao Toru, po njoj stvorio svijet, i predao ju je Mojsiju na Sinaju. Ali anđeli su se pobunili i pitali ga zašto Toru daje nekom random smrtniku umjesto njima. Mojsije im odgovara kako su Izraelci grešni i njima treba više nego bezgrešnim anđelima, s čim se anđeli slože. Ali nije ni spomenuo da je Tora, uz par kratkih priča o postanku, zapravo vrlo detaljna Mojsijeva biografija. U Tori je čak opisano kako je Bog Mojsiju dao Toru!

Rabini to objašnjavaju dijeleći Toru na povijesnu i zakonsku. Bog je napisao ritualni kod unaprijed, i njega su anđeli htjeli. Ali to i dalje nema smisla, jer zašto bi anđelima trebala pravila o tome koje životinje smiju jesti ili s kojim rođacima se smiju seksati? I zašto bi Bog pisao takva pravila eonima prije stvaranja svijeta?

Objašnjenje je da je Tora zapravo mnogo više od ritualnih zakona. Ona je struktura po kojoj je stvoren svijet, bez značenje sama za sebe, ali primjenjivana na različite situacije pokazuje uzorak po kojem je stvoren svijet. Zakoni i povijesni narativi u Tori su istiniti, ali su samo refleksija božanskih istina koje se nalaze u njenom čistom obliku. Ako ne tražiš strukturu, nećeš je pronaći, ali ako je tražiš, vidjet ćeš je posvuda oko sebe.

Ako si Židov, Tora je za tebe narativ o Mojsiju, izlasku iz Egipta i stvaranju novih zakona. Ako si anđeo, Torah je nešto potpuno drugo. Ako si Bog koji stvara svijet, Tora je sjeme iz kojeg može izniknuti milijun puteva s beskonačnim mogućnostima, ali uvijek povezanih istom strukturom. Ako razumiješ to sjeme, razumjet ćeš i sve što raste iz njega - to je kabala. Ostalo je  komentar.

## Anđeoski jezik

Oko 200. godine prije Krista, **aramejski jezik** je postajao popularan i većina stanovnika je prestala koristiti biblijski hebrejski. Neki su se počeli moliti na aramejskom i prevoditi Toru. Rabini, želeći sačuvati sveti jezik pod svaku cijenu, su pokrenuli strastvenu kampanju protiv Aramejskog u liturgiji, i u žaru rasprave su rekli vjernicima da se moraju moliti na hebrejskom jer anđeli ne razumiju aramejski. Neki su to zapisali, i stvar je završila u Talmudu.

Nekoliko stoljeća kasnije, Rimljani uništavaju Jeruzalem, Židovi su raseljeni u 70 svjetskih nacija i sada govore raznim jezicima kao što su Jidiš, Arapski i Ladino (Judeo-Španjolski). Iako više ne znaju ni riječi Hebrejskog, i dalje se žele moliti. Rabini im žele dopustiti, ali smeta im staro pravilo da se moraš moliti na Hebrejskom jer anđeli ne razumiju Aramejski. Zato rabini objavljuju da, zapravo, anđeli razumiju svaki jezik osim Aramejskog.

Britanski okultisti iz 16. stoljeća John Dee i Edward Kelley razvili su magijski sustav koji su im izdiktirala anđeoska bića. Diktirali su ga na posebnom **anđeoskom jeziku** kojeg je, prema Deejevim dnevnicima, Bog koristio za stvaranje svijeta i na kojem je razgovarao s Adamom. Nakon što je protjeran iz rajskog vrta, Adam je izgubio taj izvorni jezik i stvorio proto-hebrejski prema sjećanju anđeoskog. Taj protohebrejski je bio univerzalni jezik svih ljudi do pada Babilonske kule. Jedina osoba koja je govorila anđeoskim jezikom prije Deeja bio je Henok, pa se ovaj jezik još naziva i **henokijanski**.
