# Biblija

Iako cijeli život doživljavam Bibliju kao cjelovitu knjigu, ona je zapravo kompilacija raznih tekstova različitih autora, iz različitih razdoblja, pisanih na različitim jezicima.

## Stari Zavjet

Stari zavjet pisan je većinom na hebrejskom u razdoblju od `6-1.st.pK`.

Septuaginta, najstariji grčki prijevod hebrejske biblije, nazvan je po 72 učenjaka (po 6 iz svakog izraelskog plemena) koje je grčki kralj Egipta Ptolomej II. u 3. st.pr.Kr. zadužio da prevedu Toru (prvo petoknjižje). Nakon Tore, i ostale knjige su prevedene kroz iduća 2 stoljeća.

Septuaginta uključuje i *deuterokanonske* knjige (Tobija, Judita, Makabejci...) koje židovi smatraju apokrifnim.

## Evanđelja

Evanđelja su anonimna - autori se ni u jednom trenutku ne identificiraju (u Matejevom evanđelju se čak govori o samom Mateju, ali u trećem licu). Po tradicionalnoj predaji, dvojica evanđelista su bili i učenici: **Matej** poreznik i **Ivan**, Isusov voljeni učenik; **Marko** je bio tajnik apostola Petra; **Luka** je bio suputnik apostola Pavla (koji isto nije bio iz izvorne postave).

Povijesno, malo je vjerojatno da su evanđelja napisali učenici ili njihovi poznanici. Tek oko 3% stanovništva znalo je čitati, a pisati su znali samo najimućniji koji su imali vremena baviti se takvim glupostima. Evanđelja su vjerojatno nastala 40-ak godina nakon Isusove smrti, a vjerojatno i nakon smrti apostola.

Prva tri evanđelja (Matej, Marko i Luka) nazivaju se **sinoptička** (sveobuhvatan pogled) jer imaju mnoge podudarnosti u prikazivanju i opisivanju pojedinih događaja. Teorija je da su postojala dva izvora - "Prvotni Marko" koji je bio predložak za sinoptička, te "izvor Q" koji je sadržavao riječi Isusove i bio predložak za Ivanovo.

Tacijan, sirijski teolog iz 2. stoljeća složio je sva 4 evanđelja u jedno veliko evanđelje **Diatessaron** (kroz četvoricu). Neki su su vjerovali da ako se tekstovi ne slažu, Duh Sveti ti govori da potražiš dublje značenje u tekstu. Moderni stav biblijologa je da svako evanđelje zapravo priča priču za sebe, i da ih ne treba miješati.

**Markovo evanđelje** opisuje Isusa na križnom putu s puno patosa i agonije. Dok ga vode na mjesto smaknuća, on cijelim putem šuti, čak i dok ga pribijaju na križ. Dok je na križu, svi ga ismijavaju: vojnici, prolaznici i oba razbojnika pokraj njega, a Isus im ništa ne odgovara. Tek na kraju Isius zavapi: "Eloi, Eloi, lama azavtani?" i umre. U ovom narativu Isus je u šoku, gotovo u sumnji.

U ostalim evanđeljima Isus svašta priča. **Lukino evanđelje** spominje žene koje plaču uz put, a Isus im kaže: "Kćeri Jeruzalemove ne plačite za mnom, plačite za soboom i svojom djecom i sudbinom koja će vas snaći". Dok ga pribijaju na križ moli: "Oče oprosti im, ne znaju što čine". Dok je na križu, razgovara s jednim od razbojnika i kaže mu "Doista kažem ti, danas ćeš sjediti sa mnom u raju". Na samom kraju kaže: "Oče, u tvoje ruke dajem svoj duh". Ovo nije Isus koji se osjeća ostavljen od Boga, već je potpuno u kontroli.

**Ivanovo evanđelje** je dosta drugačije od ostala tri: Isus ne priča prispodobe; ovdje nadugo govori o svom identitetu i radi čuda kao "znakove" da je to što govori istina.

Prvih 18 stihova Ivanova evanđelja naziva se Prolog. U njemu Ivan govori o `Riječi Božjoj` (*Logos*) koja je postojala `u početku s Bogom` i koja je `bila Bog`. Riječ božja je stvorila svijet, i ona je način na koji Bog komunicira sa svijetom. U jednom trenutku `Riječ je postala tijelom i prebivala među nama`, tj. Riječ je postala čovjekom. Taj čovjek bio je `Isus Krist` (`Ivan 1:17`), i prema Ivanu on predstavlja inkarnaciju Božje Riječi, koja je oduvijek postojala. Prolog završava riječima koje su pronađene u dvije varijante: `Boga nitko nije vidio nikada: [jedinorođeni sin]/[jedinstveni Bog] koji je u naručju Očevom, on ga obznani.`

## Otkrivenje

Otkrivenje (apokalipsa) je žanr u kojem su Grci pisali. Ne govori o budućnosti, nego o sadašnjosti, tj. vremenu u kojem je napisana.

Otkrivenje je napisano neki Ivan, vjerojatno ne Ivan apostol.

U najstarijoj poznatoj listi knjiga Novog Zavjeta, fragmentu `Canon Muratori`, osim Ivanove navedena je i `Apokalipsa po Petru`. Ovaj tekst pronađen je 1886. u grobnici egipatskog redovnika zajedno s Petrovim Evanđeljem i drugim tekstovima. Dok Apokalipsa po Ivan govori o budućnosti svijeta, Apokalipsa po Petru govori o budućnosti pojedinog čovjeka. Iz prve ruke je opisano što se događa s dušom nakon što umre.

Isus vodi Šimuna Petra na turistički obilazak raja i pakla (slično kao i Dante, koji je Božanstvenu komediju bazirao na istoj tradiciji). Raj je uobičajeno nezanimljiv (svima je prekrasno). Pakao je zato uzbudljivo opisan, npr. oni koji su bogohulili vise o jezicima iznad vatre, žene koje su plele pletenice da zavedu muškarce vise o kosi iznad vatre.

## Vulgata

S početkom širenja kršćanstva po Rimskom carstvu, počeli su se pojavljivati i prvi prijevodi na latinski. Do `4.st` bili su toliko brojni i različiti, da je Papa Damaz I. povjerio napraviti "službeni" latinski prijevod najvećem učenjaku tog doba, **Jeronimu Stridonskom**. Jeronim je koristio latinske prijevode i najbolje grčke manuskripte koji su mu bili dostupni.

Tako je nastala *Vulgata* (pučka) Biblija. Ubrzo je postala Biblija zapadnog kršćanstva, što je potrajalo gotovo 1000 godina. Prva knjiga koji je Gutenberg `1454` tiskao bilo je luksuzno izdanje Vulgate, čija je priprema trajala 6 godina. Uskoro su i druge tiskarske kuće počele izdavati svoja izdanja Vulgate. Nije bilo interesa za tiskanjem izvornog grčkog Novog Zavjeta - učenjaci su toliko navikli na latinski da su grčki izvornik smatrali stranom teologijom, koju koriste samo shizmatici Grčke Pravoslavne Crkve. Većina ih nije ni znala grčki.

## Novum Instrumentum omne

Prvo tiskano izdanje Novog Zavjeta na Grčkom pripremio je **Erazmo Roterdamski** `1516`. Nazvana *Novum Instrumentum*, ova Biblija se sastojala od zbrzano prikupljenog grčkog teksta i revidirane verzije latinske Vulgate. U kasnijim izdanjima, Erazmo je Vulgatu zamijenio vlastitim latinskim prijevodom, izazvavši pritom mnogo negodovanja od teologa koji su smatrali Vulgatu jedinom pravom Biblijom.

Erazmo je za grčki tekst uglavnom koristio dva manuskripta iz 12.st koja su mu bila dostupna. Za Knjigu Otkrivenja posudio je manuskript koji je bio teško čitak i kojem je nedostajala zadnja stranica - nju je preveo iz Vulgate nazad u grčki, stvarajući tekst koji do tad nije postojao u grčkim izvornicima.

Erazmusova izdanja (objavio ih je 5) uskoro su postala prihvaćeni oblik grčkog teksta na zapadu. Iako sadrže stihove koji se ne mogu naći u najstarijim i pouzdanijim grčkim izvorima (Isus i preljubnica, posljednih 12 stihova Marka), bila su osnova za prijevod King James biblije, i tako ušla u zapadnu kulturu.

## Comma Johanneum

Jedino eksplicitno spominjanje trojstva u Bibliji nalazi se u `1. Ivanovoj poslanici`. Problematično je što u sačuvanim grčkim izvornicima nalazimo:

`Jer troje je što svjedoči: Duh, voda i krv; i ovo je troje jedno.`

Isti stih je u latinskim prijevodima od 4. st. proširen:

`Jer troje je što svjedoči u nebu: "Otac, Riječ i Duh Sveti; i ova su trojica jedno I troje je, što svjedoči na zemlji: "Duh, i voda, i krv; i ovo je troje jedno.`

Dodani dio koji se referira na trojstvo je vjerojatno nastao kao komentar pisara, pa postepeno ušao u sam tekst i postao dio kanona kroz srednji vijek. Većina ranih izvora - Etiopski, Aramejski, Slavenski i Arapski manuskripti - ga ne sadrže.

Erazmo ga je također izostavio iz svoje prve edicije jer ga nije našao u grčkim tekstovima. Nakon što je optužen da oživljava Arijansku herezu, "pronađen" je grčki tekst koji sadrži upitnu rečenicu, pa ga je Erazmo dodao u kasnija izdanja. Ta izdanja su se koristila za kasnije prijevode na druge jezike, pa se i rečenica do danas zadržala.

## Epiousios

U Isusovoj molitvi **Oče naš** (`Matej 6:11` i `Luka 11:3`), jedini pridjev je "epiousios": "Kruh naš *epiousios* daj nam danas". To je grčka riječ koja se u Biblija pojavljuje samo na tom mjestu, i ne postoji ni u jednom drugom pisanom izvoru. Takav pojam naziva se *hapax legomenom*.

Već je sveti Jeronim u `4.st.` imao problem s prijevodom, pa ju je preveo na dva načina. U Luki je koristio riječ "dnevni" (*quotidianum*): `epi (za) + ousia (bivanje) = biti za dan` (dan se implicira). To može biti i aluzija na `Izlazak 16:4` gdje Bog obećava slati Izraelcima dnevnu porciju mane. U Mateju preveo sa *supersubstantial*, stvarajući novu riječ koja je doslovan morfološki prijevod. Ovaj prijevod se povezuje euharistijom, tijelom koje obećava uskrsnuće, novim konceptom koji je zahtjevao i novu riječ.

Katolici su preuzeli Lukinu verziju (iako misu baziraju na Mateju), pa mole `Kruh naš svagdašnji`, dok staroslaveni i pravoslavci koriste novotvorenicu: `Hleb naš nasušni`.

## Bosanski prijevod

Bosanski prijevod biblije je prvi prijevod koji su radili prevodioci muslimanske vjeroispovijesti. Pažljivi čitatelj će primjetiti kako su izbjegavali riječi Krist, križ i sl., pa je Isus Krist ovdje Isus Pomazanik, a Ivan Krstitelj - `Ivan Umočitelj`.
