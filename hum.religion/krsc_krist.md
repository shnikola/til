# Isus Krist

## Isus Mesija

Mesija znači **pomazanik** (na grčkom *Kristos*, otuda dolazi riječ Krist).  Kralj Izraela, božji predstavnik na zemlji, se polijevao mirisnim uljem u ceremoniji krunidbe. U Tori, Bog obećava kralju Davidu (najvećem izraelskom kralju) da će uvijek imati potomka na prijestolju Jeruzalema. To je trajalo 400 godina, a onda su došli Babilonci, pobrisali kraljevstvo Juda, uništili Jeruzalem, i skinuli židovskog kralja s prijestolja. Židovski učenjaci su smatrali da će se obećanje održati i da će Davidov potomak jednog dana obnoviti izraelsko kraljevstvo.

Neki su vjerovali da će mesija biti velika politička figura koji će postaviti novo kraljevstvo u Jeruzalemu. Drugi su vjerovali da će mesija biti nadnaravno biće s nebesa koje će stvoriti nebesko kraljevstvo na zemlji. U svakom slučaju, mesija kojeg su očekivali je trebao poraziti neprijatelje Izraela.

S takvim očekivanjima, ideja da je Isus mesija je prilično neočekivana. Da, Isus je prema Mateju i Luki Davidov potomak (iako se razilaze u genealogijama već od Josipovog oca). Ali Isus nije pobijedio neprijatelja, već je izdan i umro na ponižavajuć način. Židovi nisu mogli prihvatiti da je to njihov mesija, jer su i nakon njegove smrti nastavili biti dio Rimskog carstva. Kršćani su se pozivali na "Za naše grijehe probodoše njega, za opačine naše njega satriješe. Na njega pade kazna - radi našeg mira, njegove nas rane iscijeliše." (`Izaija 53`), ali su židovi inzistirali da Izaija ne spominje Mesiju u tim stihovima.

## Silazak nad pakao

Isus je umro u petak, a uskrsnuo u nedjelju - što je radio ta 3 dana? I što je s ljudima koji su umrli prije Isusovog iskupljenja? Jesu li i oni spašeni ili samo nisu imali sreće što su se rodili prerano? Iz ova dva pitanja nastale su legende o tome kako se Isus spustio u pakao (*harrowing of hell*) i tamo razglasio vijest o svom uskrsnuću. Neki kažu da sa sobom u raj poveo samo svetce, neki kažu da je poveo sve.

U Bibliji se silazak nad pakao ne spominje, ali u `Prvoj Petrovoj poslanici 3:19` ima jedan dio koji nikome nije jasan o čemu govori: "...ubijen doduše u tijelu, ali oživljen u duhu. U njemu otiđe i propovijedati duhovima u tamnici koji bijahu nekoć nepokorni, kad ih ono Božja strpljivost iščekivaše, u vrijeme Noino, dok se gradila korablja u kojoj nekolicina, to jest osam duša, bi spašena vodom." Tu je započela ideja da je Isus u ta tri dana išao pričati s nekim mrtvima.

Silazak nad pakao se prvi put se spominje u apokrifnom `Nikodemovom Evanđelju`. Nikodem je farizej koji se spominje par puta u Ivanovom evanđelju, a ovaj tekst potječe iz 5. st. i predstavlja se kao njegovo djelo. U njemu, židovski vođe ne vjeruju da je Isus ustao iz mrtvih, pa im ljudi dovode dvojicu Simeonovih sinova (Simeon je u Lukinom evanđelju prepoznao Isusa kao bebu, uvijek neki fan fiction u tim apokrifima). Ti sinovi su umrli, a kad je Isus ustao iz mrtvih, iz nekog razloga ustali su i oni. Sinovi ispričaju da su bili u Hadu kad su čuli glas kako govori: "Kralj je stigao, otvorite vrata jer kralj Židova ulazi". Proroci starog zavjeta su se ustali i potvrdili da je to taj kojeg čekaju; Adam i Ivan Krstitelj održali govore; na kraju stigao Isus i odveo ih u raj.

## Uskrsnuće

Samo uskrsnuće nije opisano nigdje u Novom Zavjetu. U Mateju, Marku i Ivanu Isus umire, 3 dana kasnije žene dolaze do grobnice i nalaze je praznu - uskrsnuće se već dogodilo. Opis uskrsnuća nalazimo tek u apokrifnom `Evanđelju po Petru`, rukopisu iz `2.st.` čiji je fragment pronađen u grobnici egipatskog redovnika 1886.

U Petrovom evanđelju, Rimljani postavljaju stražara da nitko ne ukrade tijelo. Ali dva anđela se spuste s nebesa, kamen se otkotrlja s ulaza, anđeli uđu u grobnicu, te izlaze pridržavajući treću osobu. Anđeli su visoki do neba, a Isus je još viši od njih. Pojavljuje se golemi križ, i glas s neba uputa: "Je li poruka spasenja došla i do onih koji spavaju." (umrlih prije Isusa), a križ odgovara: "Jest". Zanimljivo, onda se prebaci u prvo lice: "Ja, Šimun Petar i moj brat Andrija smo uzeli svoje mreže i krenuli u ribolov, i s nama je pošao Levi, kojem je gospodin -" tu se prekida.

Izvorno Markovo evanđelje završava tako što Isus umre na križu i odnosu ga u grobnicu. Treći dan, žene posjete grobnicu, i u njoj njema tijela, već je tu neki čovjek koji im kaže: "Recite učenicima da će ih čekati u Galileji." Žene su onda pobjegle iz grobnice i nisu rekle nikome ništa, jer ih je bio strah. The end. Nekom pisaru je to bio grozan kraj, pa je dodao još 12 stihova: Isus se prikaže Mariji Magdaleni, i iz nje istjera sedam demona! Prikaže se učenicima i kaže im da će moći govoriti strane jezike, **rukovati otrovnim zmijama** i piti otrove. (Na ovim stihovima *Appalachian snake handling* crkve zasnivaju svoje liturgiske običaje.)

## Kristova narav - Nicejski koncil

Do 4. stoljeća kršćani nisu bili usuglašeni po pitanju je li Krist ljudsko biće ili Bog. Nije pomagalo ni što Novi Zavjet još nije postojao kao dogovorena kolekcija. Gomila evanđelja je kolala uokolo i svako je tvrdilo različite stvari.

Sam Isus sebe identificira samo u Ivanovom evanđelju kada kaže: "Ja i Otac smo jedno" i "Prije negoli Abraham posta, Ja jesam." Na to su židovi krenuli skupljati kamenje da ga pogube zbog bogohuljenja.

Dok je Isus propovjedao, sljedbenici se vjerovali da je on mesija. Kad je umro, imali su vizije da je uskrsnuo (što nije toliko neobično, uskrsnuća su se događala). Ali kako ga nije bilo među njima, a nije mrtav, zaključak je bio da je uzašao na nebesa (što i dalje nije *toliko* neobično, nekoliko likova iz starog zavjeta su također uzašli). Postepeno od toga je uslijedila ideja da je postao Bogom. Da se nije počelo smatrati da je Isus Bog, kršćanstvo bi ostalo tek zaboravljena sekta unutar judaizma.

Glavno pitanje je kako usuglasiti Isusovo božanstvo s judaističkim učenjem da postoji samo jedan Bog.

**Adapcionisti** su smatrali da je Isus obični čovjek kojeg je zbog pravednosti Bog odabrao da bude mesija. Prilikom krštenja u Isusovo tijelo ušlo je božansko biće, Krist, u obliku golubice. Krist je napustio ljudsko tijelo dok je umiralo na križu, jer božansko ne može patiti. Zato je Isus zavapio: "Oče, zašto si me ostavio?". Adapcionizam je moderni naziv koji pokriva više grupa: Ebionite, židove koji su smatrali Isusa samo mesijom i nastavili slijediti Mojsijev zakon o samo jednom bogu; Teodicijance, po začetniku koji je prilikom progona zanijekao Krista pa je izgradio teoriju da se opravda.

**Doketisti** (grč. *doceto*, činiti se) su smatrali da je Krist bio isključivo božansko biće, a da je njegova ljudska strana (rođenje, tijelo, smrt) bila iluzija. Postojale su razne struje pod utjecajem gnostika (tijelo je zlo) i manihejaca (borba dobra i zla). Problem je što je istom logikom Isusova patnja i žrtva za čovječanstvo također iluzija, što se objašnjavalo "mističnom fikcijom križa" ili time da je Bog poslao anđela da pati na križu umjesto Krista.

**Patripasionisti** su smatrali da je Isus oblik (modus), utjelovljenje Boga. Isus je poseban baš zato jer je božansko koje je patilo za stvorene ljude. Ali pritom se postavlja pitanje - kome se onda Isus molio?

**Arijevci** (po aleksandrijskom biskupu Ariju) su smatrali da Krist nije čovjek, nego novo, niže božansko biće koje je Bog stvorio na početku vremena. Krist je bio taj koji je stvorio svijet. Arije je prikupio toliko sljedbenika da je došlo do opasnosti da se crkva podijeli. Car Konstantin, prvi car kršćanin, se zabrinuo da bi ova podijela mogla naštetiti carstvu pa je sazvao prvi ekumenski sabor, **Nicejski koncil** `325`, kako bi riješio to i slična teološka pitanja.

S jedne strane je bio Arije, a s druge đakon Anatazije, koji je inzistirao na Kristovoj istobitnosti (*homoousios*) s Bogom. Rasprava se navodno toliko zahuktala da je mirski biskup Nikola (kasnije sv. Nikola) šakom zviznuo Arija u glavu. Zahvaljujući Anatazijevim zakulisnim dogovorima, arijanstvo je na kraju proglašeno herezom, a Arije je osuđen na progon, a u teskt Vjerovanja se dodao onaj dugi dio koji naglašava da Isus nije stvoren (**"Rođena, ne stvorena"**) i da nije niže Božansko biće (**"istobitna s Ocem"**). Na Nicejskom koncilu zabranjen je i adapcionizam (Isus mora biti Bog ako postoji Trojstvo) i doketizam (Isus mora biti čovjek da bi njegova žrtva imala smisla).

Arijanstvo je kasnije opet zaživilo kada je Konstantinov biskup Euzebije nagovorio cara da dopusti koegzistiranje dvaju frakcija, pomiluje Arija i protjera Anatazija. Euzebije je na kraju krstio Konstantina, a carev sin Konstantin II. bio je gorljivi Arijanac. Euzebije je  proširio arijansko kršćanstvo gotskim plemenima, zbog čega se ona nikad nisu uspješno asimilirala u Rimsko Carstvo. Do 8. stoljeća arijanstvo je nestalo, a gotska kraljevstva su osvojena ili prihvatila nicejsko kršćanstvo.

## Kristova narav - Kalcedonski koncil

Sveto Trojstvo je priznato kao ispravno vjerovanje na Nicejskom koncilu, a Isus je proglašen Bogom i čovjekom bez ulaženja u detalje. Sama priroda te dvojakosti se pokazala vrlo tankim ledom - većina teologa koji su se okušali objasniti je prije ili kasnije su proglašeni hereticima zbog "preesktremnih stavova". Dakako, nije pomagalo ni što je u pozadini svih sitničavih teoloških rasprava bila borba za moć i popularnost.

**Apolinar**, biskup iz Laodiceje, smatrao je da Krist ima ljudsko tijelo, ali umjesto ljudskog duha (koji je slab i sklon grijehu) ima božji duh. Prema njemu, unija Boga i čovjeka može biti samo mješavina dijelova, a ne jedinstveno biće (kao kod Arija). Božji dio je morao ostati savršen, pa je morao oduzimati od čovjeka. Pritom se oslonio na tripartitnu podjelu ljudske prirode: na tijelo, dušu i duh, pri čemu je Krist zauzeo duh, dio za racionalno.

Na **Carigradskom koncilu** `381` (sazvanom da se arijansko pitanje riješi jednom zasvagda), apolinarstvo je proglašeno herezom. Crkvenim ocima se nije svidjelo da Krist zamjenjuje ijedan dio ljudskog bića, kojeg je morao kompletnog iskupiti. U svetom pismu Krist doživljava sreću i tugu, svojstva ljudskog racionalnog duha, što dokazuje da je ljudski dio bio kompletan. Na istom koncilu su zabranjeni i macedonisti koji su se umeđuvremenu pojavili i nijekali božanstvo Duha Svetoga. U "Vjerovanje" je dodano pojašnjenje o Duhu Svetom ("Vjerujem u Duha Svetoga, Gospodina i životvorca...").

**Nestorije**, carigradski patrijarh, izaziva neslaganje među crkvenim poglavarima tvrdeći da su **ljudska i božanska osoba u Kristu odvojene**, pa Marija ne može biti Bogorodica jer je rodila samo Kristov ljudski dio. Njegov najveći protivnik, Ćiril Aleksandrijski, o tome je obavijestio papu Celestina, i dobio dozvolu da ekskomunicira Nestorija. Nestorije je pak nagovorio cara Teodozija II. da pozove novi ekumenski **Sabor u Efezu** `431` u nadi da će njegovo učenje biti prihvaćeno. Ali prije nego su nestorijanci uopći stigli u Efez, Ćiril je sakupio većinu glasova da ekskomunicira Nestorija. Kad su Antiohljani stigli, osupnuti razvojem situacije, započinju paralelno zasjedanje u kojem osuđuju Ćirila da je Arijanac i ekskomuniciraju ga nazad. Nestorijanci se odcijepljuju od Crkve i većinom sele u Aziju, gdje i danas postoji nestorijanska Asirska crkva istoka.

**Eutih**, carigradski arhimandrit, je bio jedan od ljutih protivnika Nestorija, ali njegovi stavovi da **Krist ima jedinstvenu narav koja je spoj ljudskog i božanskog, ali se ljudska utopila u božanskoj** su za papu otišli predaleko. Eutih preko veze nagovara cara Teodozija II da sazove **II Efeški Sabor** `449`, gdje Ćirilov nasljednik Dioskor, posebno osjetljiv na nestorijanstvo, staje na stranu Eutiha. Papa šalje pismo u kojem se protivi eutihijanstvu izjavivši da **Krist ima dvije naravi, ali nije od ili iz dvije naravi** (da se ne bi slučajno pomiješalo s nestorijanstvom). Dioskor ne dopušta da se pismo pročita, a pokušaj papinog izaslanika da se brani dovodi do fizičkog obračuna gdje ga na smrt prebijaju. Papa je bijesan, proglašava sabor "razbojničkim", i izopćava sve koji su sudjelovali na saboru. Dolazi do prvog velikog raskola između istoka i zapada.

Sljedeće godine Teodozije umire, a njegov nasljednik Markijan `451.` saziva **Kalcedonski Sabor (IV)** kako bi se razriješio problem monofizitstva. Tamo je konačno odlučeno da **Krist ima dvije, ali ujedinjene naravi - ljudsku i božansku**, te su Dioskor i sve pristaše Razbojničkog sabora izopćeni. Umjesto da pomogne ujedinjenju, ova odluka je samo produbila shizmu među istočnim kršćanima. Velika područja Istočnog Rimskog Carstva u Egiptu, Palestini i Siriji su držala monofizitna vjerovanja. U njima nastaju nove crkve koje danas nazivamo **Istočne pravoslavne Crkve (tj. drevnoistočne ili predkalcedonske)** jer podržavaju samo prva tri ekumenska sabora: Armenska apostolska Crkva, Koptska crkva, i Sirska istočna pravoslavna Crkva. Uslijedit će mnogo pokušaja ujedinjenja kalcedonskih i nekalcedonskih kršćana, ali najčešće rezultiraju samo novim raskolima.

Carigradski patrijarh Akacije i car Zenon `482.` sastavljaju *Henotikon*, dokument u kojem potvrđuju kalcedonske osude Nestora i Eutiha, ali izbjegavaju donošenje odluke o tome koliko Krist ima naravi, nadajući se da će time zadovoljiti obje strane. Umjesto toga, svi su iznimno uvrijeđeni što car pokušava diktirati crkvenu doktrinu. Nakon što aleksandrijski patrijarh odbija priznati Henotikon, car ga protjeruje. Papa Felix III. šalje prijeteća pisma Akaciju, ali čim glasnici stižu u Carigrad bačeni su u zatvor i natjerani da prime pričest od Akacija (!). Papa javno izopćava Akacija iz crkve, ovaj ga zauzvrat briše iz crkvenih knjiga. Istočna i Zapadna Crkva se razdvajaju sve do `519.` kada car Justin I. izlazi Rimu u susret te priznaje sve kalcedonske odluke i Akacijevo izopćenje.

Car Justinijan `544.` pokušava pronaći kompromis s monofizitima donoseći edikt u kojem osuđuje trojicu pokojnih crkvenih otaca čiji su se stavovi mogli protumačiti kao nestorijanizam. Nadao se da će nekalcedonci protumačiti to kao znak dobre volje i biti otvoreni za ujedinjenje. Nakon puno nagovora, istok i zapad se slažu s ovom odlukom koja je potvrđena na **Drugom carigradskom saboru (V)**. Međutim, biskupi sa sjevera Italije i Istre smatraju da je ovaj edikt izdaja Kalcedonskog sabora, te se odcjepljuju od Rima. Nedugo zatim ih osvajaju Lombardi, što je onemogućilo Bizant da vojnom silom iskorijeni shizmatike. Ipak, do kraja 7. stoljeća Lombardi odbacuju arijanstvo i priklanjaju se zapadnoj crkvi, pa se tako ujedinjuje i ostatak shizmatika.

Car Heraklije i carigradski patrijarh Sergije I u `7.st.` imaju nekoliko pokušaja stvaranja novog učenja oko koje bi se obje strane mogle složiti. Tako nastaju **monoenergizam** (Krist ima dvije naravi, ali jednu "energiju", što god to bilo) i **monoteletizam** (Krist ima dvije naravi, ali jednu volju). U oba slučaja su bili jako blizu ujedinjenju; u jednom slučaju im je planove pomutio jeruzalemski patrijarh Sofronije, a u drugom rimski pape Severin i Ivan IV. Stvara se nova velika shizma, ovaj put između istočne i zapadne Kalcedonske crkve. Papa Teodor I. izopćuje patrijarha Pavla nakon što mu ovaj nalaže da prihvati monoteletizam. Heraklije umire razočaran, a njegom nasljednik Konstancije II. pokušava umiriti situaciji donijevši edikt kojim čini ilegalnim ikakvu raspravu o tome koliko volja ili energija Krist posjeduje. Ovo je samo pogoršalo situaciju jer je insinuiralo da su obje doktrine jednako dobre! Papa Martin I. na Lateranskom koncilu `649.` osuđuje monoteletizam i carev edikt. Konstancije nije baš trpio neposluh, pa njegovi ljudi otimaju papu i odvode ga u Carigrad, gdje je zatočen, mučen i prognan zbog odbijanja carske zapovijedi. Konstancije do kraja života nastavlja progone svih protivnika monoteletizma, pa su pape i patrijarsi utihnuli tijekom ostatka njegove vladavine.

Čim je Konstancije II. umro, papa Vitalian se proglašava pristašom dvije volje Kristove, pa patrijarsi urgiraju carevog nasljednika Konstantina IV. da nešto poduzme. Umjesto da se miješa, car prepušta odluku crkvi, i saziva **Treći Carigradski sabor (VI)**. Tamo su monoenergizam i monoteletizam skoro jednoglasno odbačeni. Umjesto njega, kao ispravno učenje proglašen je **dioteletizam**: **Krist ima dvije energije, dvije volje, ali neodvojive, neizmjenjive itd**. Također se osuđuju pristaše monoteletizma, uključujući i samog papu Honorija. To je malo zeznuto jer dovodi u pitanje papinsku nepogrešivost, ali teološki povijesničari se izvlače tvrdeći da Honorije nije baš skroz shvatio o čemu se tu radi i da nije baš tako mislio kako je napisao.

## Prvi vampir

Legenda (vjerojatno izmišljena na internetu, jer njene reference ne mogu naći nigdje drugdje) kaže da je prvi vampir bio Juda Iškariot. Nakon što je izdao isusa, objesio se, a Bog ga je vratio u život i prokleo da mora lutati Zemljom do kraja vremena, plašeći se sunca i hraneći se krvlju živih. Boji se srebra i križeva jer ga podsjećaju na njegovu izdaju.

## Isusova braća

Marko i Matej navode da je Isus imao braću: Jakova, Judu, Josipa i Šimuna. Jedan od isusovih učenika, **Toma**, se u nekim zapisima naziva **Dydimus Judas Tomas**, pri čemu Tomas znači blizanac na Aramejskom, a Dydimus na grčkom (znači, Blizanac Juda Blizančić).

Zato se u sirijskom kršćanstvu vjeruje se da je Toma zapravo Isusov identični brat blizanac Juda. Nema baš smisla da Isus ima brata blizanca ako ga je rodila djevica, ali blizanci (jedan sin boga, drugi sin čovjeka) su čest narativ u grčkoj i rimskoj mitologiji, npr. Herkules je imao blizanca Ifiklesa koji je bio običan čovjek.

**Djela Tomina**, apokrif iz `2.st`, opisuje Tomino putovanje u Indiju gdje je širio kršćanstvo (apostoli su izvlačili ždrijeb gdje će tko ići). Tekst je asketski i govori kako ne valja uživati u ovozemaljskim stvarima: hrani, piću, seksu. U jednoj priči Toma pristane u luku gdje se kraljeva kćer udaje za lokalnog aristokrata. Toma ih uvjerava da se ne smiju seksati, čak ni nakon braka, a oni ga izbace. Međutim, kad uđu u bračne odaje, on sjedi na krevetu - ali to je zapravo njegov brat blizanac Isus koji se spustio s neba samo za ovu prigodu, i uspješno ih uvjerio da se nikad više ne seksaju.

Ranokršćanska sekta Ebioniti, i dalje su održavali židovske zakone i obrede i priznavali samo Matejevo evanđelje (od 3. poglavlja). Prema njima je Isusov brat Jakov Pravedni pravi Kristov nasljednik, a ne apostol Pavao.

## Isus i preljubnica

Židovski vođe dovedu ženu ispred Isusa i kažu: "Ulovljena je u činu preljuba, po Mojsijevom zakonu treba je kamenovati, što da učinimo". Postavljaju zamku za Isusa jer ako kaže "kamenujte", negira svoja učenja o ljubavi i milosti. Ako kaže: "oprostite", krši Mojsijev zakon. Isus se uobičajeno lukavo izvuče s "Neka onaj bez grijeha prvi baci kamen".

Ova priča je dio Ivanovog evanđelja, ali nije izvorno bila u njemu. Napisana je u potpuno drugom stilu od ostatka, ne nalazi se u starijim rukopisima, i grčki komentatori je nisu nikad spominjali sve do 10. stoljeća. Završila je u Bibliji vjerojatno tako što je neki pisar čuo priču i zapisao je na marginu. Idući pisar je vidio to u margini i mislio da pripada tekstu pa ga je stavio unutra. Ti kasniji rukopisi su korišteni za prijevode, i danas je taj tekst dio evanđelja.

## Marija Magdalena

Marija Magdalena, suprotno popularnoj kulturi, u evanđeljima nema bitnu ulogu u Isusovom životu. Tijekom Isusovog propovijedanja, spominje se samo jednom u Luki (8:1-3): "...i neke žene koje bijahu izliječene od zlih duhova i bolesti: Marija zvana Magdalena, iz koje bijaše izagnao sedam đavola; zatim Ivana, žena Herodova upravitelja Huze; Suzana i mnoge druge. One su im posluživale od svojih dobara."

Marija Magdalena ima veću ulogu na kraju, kada Isusa uhite, učenici pobjegnu, a žene ostaju jer se nisu imale čega bojati. One ga vide na križu, vide gdje je pokopan, i one su te koje idu do grobnice i nalaze je praznu. Marija Magdalena je tako prva koja je obznanila da je Isus uskrsnuo - skoro pa se može reći da je Marija Magdalena ustanovila kršćanstvo.

Postoje gnostička evanđelja gdje je Marija Magdalena bitna, pa i **Marijino evanđelje** gdje je gnostičko znanje dano njoj, a ne učenicima. To je papirus iz 5.st. s dosta rupa i stranica koje nedostaju. U njemu Marija objašnjava učenicima kako duše odlaze u raj, kako postoje slojevi kroz koje treba proći boreći se s nižim božanstvima svakog sloja - standardne gnostičke mitologije. Učenici raspravljaju mogu li vjerovati Mariji jer je ipak žena. Petar je rasplače, a Levi mu kaže, ne ne budi šupak, Isus je voli više nego nas. Na kraju prihvaćaju to učenje i odu ga propovjedati. Nije neki uzbudljiv fan fiction, ali ok.

U gnostičkom **Filipovom evanđelju** iz 3. stoljeća (pronađenog u pećini 1945.) piše da je Isus je često ljubio Mariju Magdalenu u... i tu je rupa. Poznavajući gnostike, vjerojatno se radi o ritualu, jer riječ Božja dolazi iz usta.

Postoji evanđelje koje povezuje Isusa, Mariju Magdalenu i seks, ali ne na način na koji bi čovjek pomislio. O njemu piše **Epifanije Salaminski**, ne baš pretjerano pouzdan hereziolog, u svojoj knjizi *Panarion* gdje predstavlja 80 različitih hereza. Među njima su Fibioniti i njihova knjiga "Velika pitanja Marijina" (The Greater Questions of Mary) iz koje daje samo jedan citat: Isus dovodi Mariju Magdalenu na vrh planine, iza leđa izvuče ženu i počne se seksati s njom. Kada dođe do klimaksa, vadi ga van, sakupi sjeme u ruke, pojede ga i kaže: "Ovo moraš raditi ako želiš život vječni." Marija Magdalena se onesvijesti.

Epifanije, stari voajer, tvrdio je da ovo evanđelje replicira njihove rituale: oni bi se nalazili po noći, rukovali, a pravi članovi bi se poškakljali po zapešću da se prepoznaju. Kad bi ostali otišli, insideri bi imali veliku gozbu, napili se, pa razmijenjivali supružnike i išli se seksati. Kad bi muškarci svršili, izvadili bi ga, pojeli sjeme i rekli "Ovo je tijelo kristovo", a ako bi žena ima mensturaciju, pojeli bi i to govoreći "Ovo je krv kristova".

## Čavli

**Triklavianisti** vjeruju da su Isusa razapeli s **tri čavla**, a ne četiri kako se obično prikazuje. Papa Inokent III. je navodno ovo vjerovanje proglasio herezom, ali nema izvora koji to potvrđuju. Glavni argument za četiri čavla je stigmata Sv. Frane Asiškog, kojem su se na oba stopala ukazali utisci u obliku glave čavla.

# Literatura

* http://www.newadvent.org/cathen/01615b.htm
* http://www.newadvent.org/cathen/10755a.htm
