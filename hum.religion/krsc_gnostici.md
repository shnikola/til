# Gnosticizam

Gnosticizam je današnji naziv za razne židovske i ranokršćanske sekte nastale od `1.st`. Zajednička im je potraga za tajnim znanjem (*gnosis*), najčešće suprotstavljenog ortodoksnom učenju i crkvenoj tradiciji.

Jedan od problema teologije tog vremena je pomiriti sliku ljubomornog i osvetoljubivog židovskog Boga s milosrdnim i milostivim Bogom iz evanđelja. Gnostici su zaključili da se radi o različitim bićima: materijalni svijet u kojem živimo nije stvorio pravi vrhovni Bog, nego niže, zlo božanstvo.

Gnostičko učenje se često bazira na **dualizmu**: materija je zla, znanje je dobro. Naglašavaju mjesta u starom zavjetu koja pokazuju da je stvoritelj materijalan, npr. u knjizi Postanka hoda po rajskom vrtu tražeći ljude, što znači da ima fizičko tijelo i da nije svezanjuć. S druge strane, znanje dolazi od pravoga Boga i njegova spoznaja je izvor spasenja.

Bitno je naglasiti da gnostici nisu nikad postojali kao ujedinjena zajednica. Dapače, nitko se nije smatrao "Gnostikom" - većina ih je sebe smatrala Kršćanima, ali različitima od pravoslavaca i katolika. Prvih 200 godina kršćanstvo je bilo mnogo multikulturalnije i tolerantnije, te su mnoge ideje i vjerovanja živjela zajedno, bez previše preispitivanja.

Krajem `2.st` crkveni očevi proglašavaju gnosticizam herezom. Gotovo svi tekstovi su uništeni, pa većinu današnjeg znanja o gnostičkim vjerovanjima dolaze iz knjiga antiheretika **Irineja Lionskog** i **Hipolita Rimskog**.

## Kozmologija

Svaka sekta je imala svoju varijantu kozmologije, ali je ovo je osnovna ideja:

**Monad** je vrhovni, nedokučiv Bog. Izvor je **plerome**, regije svijetla i punine Božje moći. Vrhovno Svijetlo Svijesti se spušta kroz regije, svijetove i hipostaze, postepeno postajući materijalnije i utjelovljenije. Tako nastaju **Eoni**, božanska bića, često u muško-ženskim parovima.

**Sofia** (mudrost) je završna emanacija, najniža od svih eona. Svojom voljom ili pogreškom, ona stvara **demiurga** koji će stvoriti naš materijalni svijet. U nekim varijantama on je protiv Monada; u drugim misli da je jedini bog i ne zna za pleromu (**Samael**, slijepi bog). Demiurg stvara čovjeka kako bi u njemu zarobio dijelove božanskog. Zato je svijet nesavršen i pun patnje - jer ga je stvorilo nesavršeno biće.

Neki ljudi u sebi imaju tu božansku iskru - neki od nas su na zemlji koja nije njihov pravi dom. Cilj gnosticizma je doći do znanja o svom podrijetlu, kako bi se iskra oslobodila materijalnog tijela i vratila nazad u božansku sferu (više-manje kao scientologija).

## Isus

Isus i nekoliko apostola (npr. Toma) su česti likovi u Gnostičkim tekstovima. Marija Magdalena je poštovana kao vodeća gnostička figura, i neki je tekstovi smatraju važnijom od 12 učenika.

Različiti gnostički pokreti imaju različite teorije o Isusu. Neki ga vide kao utjelovljenje vrhovnog bića koji je došao ljudima donijeti gnosis; drugi smatraju da vrhovno biće ne može biti utjelovljeno, i da je Isus samo čovjek koji dosegao prosvijetljenje kroz gnosis i podijelio ga s učenicima; treći tvrde da je Isus predstavnik vrhovnog bića, ali je nematerijalan i njegova čovječnost je iluzija.

Mandanejci smatraju da je Isus lažni mesija (*mšiha kdaba*) i da je iskvario učenja koja mu je povjerio Ivan Krstitelj. Drugi vide mesiju u Sethu, Kainu ili Judi.

U nekim gnostičkim sistemima, Krist je ušao u čovjeka Isusa prilikom krštenja, dao mu znanje za propovijed, i onda izašao prilikom njegove smrti (zato je Isus zavapio: "Oče, oče, zašto si me ostavio?"). Nakon Isusove smrti, Krist ga je podigao iz mrtvih kao nagradu, i kroz njega nastavio učenicima dijeliti tajno znanje o spasenju.

## Setianiti

Setianiti (`2.st`) su bili jedna od glavnih gnostičkih struja. Nemamo mnogo podataka o njihovom djelovanju, a njihova teologija je kombinacija platonske i židovske filozofije s kršćanstvom. Gnosis pronalaze u **Setu**, trećem sinu Adama i Eve (on je također Isus), te **Norei**, Noinoj ženi (ona je Sofia).

Njihov lik demiurga je **Yaldabaoth**, zmija s lavljom glavom. On stvara svijet i priziva archone (opet životinjskih glava), koje neki tekstovi povezuju s palim anđelima iz Enokovih apokrifa. Demiurg stvara Adama, ali pritom mu slučajno prenosi dio božanske moći koji je ukrao od Sofie. Zatim stvara Evu, pokušavajući izolirati tu moć. Sofia prenosi moć u Stablo spoznaje, zmija pomaže ljudima vratiti je (ona je ovdje herojski lik), te oni bježe iz rajskog vrta kao prvi korak oslobođenja od demiurga.

## Valentinci

Valentin je bio karizmatičan crkveni učitelj tijekom `2.st`. Kada nije uspio dobiti poziciju biskupa u Rimu, odcijepio se od katoličkog učenja i započeo popularnu gnostičku školu. Valentin interpretira tekstove ranokršćanskog kanona, pokušavajući stvoriti most između gnosticizma i kršćanstva. Osim crkvenih otaca, većina vjernika ne razlikuje Valentince od kršćanstva, u upravo ga zato Crkva smatra iznimno utjecajnim i opasnim.

Valentin razvija kompliciranu teologiju s hijerarhijom od 30 eona u muško-ženskim parovima. Ne smatra Demiurga zlim, već jednostavno manje savršenim od ostalih eona. Tako je fizička stvarnost i dalje dio božanskog, makar malo udaljenija.

Svi članovi Valentinaca, muškarci i žene, su bili jednaki i mogli obavljati iste dužnosti (propovijedati, dijeliti sakramente, liječiti). S druge strane, nisu vjerovali u kolektivno spasenje, nego individualno kroz gnosis.

## Kainiti

Kainiti (`2.st.`) su mala sekta s istoka Rimskog Carstva. Nemamo mnogo podataka o njima osim Irinejevih antiheretičkih zapisa. Štovali su **Kaina** kao prvog pobunjenika protiv zlog Demiurga, a i ostale "negativce" iz Starog Zavjeta: Ezava kojeg je prevario Jakov; Koru koji se pobunio protiv Mojsija; stanovnike Sodome i sve ostale žrtve Stvoritelja.

Jedan od tekstova koji su štovali bilo je **Evanđelje po Judi** (pojavio se `1983` na sivom tržištu antikviteta, na koptskom). Tekst govori o tome kako je apostol Juda jedini dokučio istinu o Isusu, i Isus mu otkriva gnostičku kozmologiju i hijerarhiju nebesa. Optužuje ostale apostole da štuju krivog Boga, a od Jude traži da ga izda kako bi se mogao riješiti materijalnog tijela (mora da je postojao jednostavniji način za to).

Judino evanđelje inače zvuči kao sjajan fan fiction. Isus: "Vi ne znate tko sam ja. Neka se najsnažniji od vas ustane i pogleda me u oči." Juda: "Ja znam tko si i odakle dolaziš. Ti dolaziš od besmrtnog eona Barbela." Isus: "Odvoji se od ostalih i reći ću ti tajne kraljevstva - ne da tamo odeš, nego da možeš tugovati za njim."

O djelovanju Kainita se ne zna puno. Irinej ih optužuje za razne grozote s objašnjenjem da vjeruju kako duša mora proći kroz sva iskustva prije nego se spasi, koliko kog nemoralna ta iskustva bila. Ako ih čovjek ispuni u jednom životu nema potrebe za transmigracijom duše.

## Marcion

Marcion (`2.st`) je bio kršćanski mislilac i filozof iz Male Azije. Iako ga neki ne svrstavaju u gnostike, teologija mu je slična: zli starozavjetni Bog je stvorio svijet, i sputao čovjeka svojim zakonom.

Stvarni vrhovni Bog je poslao sina Isusa kako bi ljude oslobodio tiranije demiurgovog zakona. Marcion negira Isusovo tjelesno rođenje, smrt i uskrsnuće, jer je istinski Bog iznad materije. Dok drugi Gnostici vjeruju da dio Monada leži u ljudima, Marcion smatra da Isusov bog nema baš nikakve veze s ovim svijetom niti s njegovim stvaranjem (naziva ga **Bog Stranac**).

Marcion je prvi koji je složio kanonski popis kršćanskih tekstova. Za njega je to bilo 10 pisama apostola Pavla i Lukino evanđelje, ali je iz njih izbacio "krivotvorene djelove", sve što je spominjalo starozavjetnog Boga i poštivanje židovskog zakona. Upravo zato se fokusira na Pavla koji je odbacio židovski zakon i prihvatio Isusa kao novi savez. Marcionov kanon nehotično dovodi do **formiranja službenog NZ kanona**.

## Manihejci

Prorok Mani (`3.st`) odrastao je kao član gnostičke sekte Elkeziti u Sasanidskom Perzijskom Carstvu. Premda je zoroastrizam bio službena religija, bilo je to multikulturalno okruženje u kojem su koegzistirale razne židovske, kršćanske i budističke skupine. Mani doživljava vizije s 12 i 24 godina pa napušta Elkezite i osniva svoj pokret. Propovjeda po cijelom Perzijskom i Rimskom Carstvu, a posebno je popularan u Indiji. Čak mu i Perzijski car daje podršku, ali nakon careve smrti Zoroastri se predomišljaju po pitanju tolerantnosti. Mani završava u zatvoru i tamo navodno umire.

Manihejstvo je univerzalna religija nastala pod utjecajem pluralizma: Mani ga vidi kao pročišćenu verziju Budizma, Zoroatrizma i Kršćanstva, a sebe kao nasljednika Bude, Zaratustre i posebno Isusa. Pri svom propovjedanju prilagođava religiju lokalnoj tradiciji, pa se Manihejstvo do `5.st` uspješno širi, u različitim formama, sve do Španjolske, Sjeverne Afrike i Kine - gotovo u sve djelove poznatog svijeta. Zato se Manihejstvo naziva prvom **"svjetskom religijom"**. Ali Zoroastri ih počinju proganjati iz Azije, Kršćani iz Europe, te Manihejstvo u nekoliko stoljeća praktički nestaje. Preživjelo je jedino u istočnoj Kini gdje se prakticira do `17.st`.

Manihejstvo se bazira na snažnom dualizmu, preuzetog iz zoroastrizma: svijet je sačinjen od sila svijetla i sila tame. Te sile su jednom bile odvojene, tama želi infiltrirati svijetlo, ali biva uništena. Majka i sin svijetla od tijela tamnih bića stvaraju naš svijet, pa se u njemu nalazi oboje: tama (materija) i svijetlo (ljudska duša i zvijezde). Smisao postojanja je razdvojiti svijetlo od tamnog materijala kako bi dvije sile bile ponovno odvojene.

Zbog negativnog stava prema materijalnom tijelu, manihejski svećenici (elekti) su živjeli vrlo asketski. Zabranjeno je bilo ubiti ikakvo živo biće, uključujući i biljke. Prakticirali su potpuni celibat. Ostali vjernici su se pridržavali sličnih pravila, koliko su mogli. Smjeli su jesti meso ako nisu ubili životinju. Dok je tehnički bilo dopušteno imati djecu, preferiralo da se ciklus materijalne tame ne produžuje. Također su morali donositi hranu svećenicima da ne umru od gladi, pošto su ovi smjeli jesti samo kruškice koje su same otpale sa stabla.

## Bogumili

Bogumili (`10.st`) su neognostički pokret nastao u Bugarskoj. Ime dobijaju po "Bogu mili", ili po navodnom začetniku pokreta, svećeniku Bogomilu. U crkvenoslavenskim dokumentima ih se naziva Babunima (praznovjernicima).

Iz Bugarske se šire na područje Balkana, većinom Bosnu. Mađarski princ Koloman ih je iskoristio da povede križarski rat protiv Bosne `1235`, ali prekida ga napad Mongola na Mađarsku. Kasnije se Bosanska crkva odcjepljuje od Rima, a Bogumili ostaju u regiji do `15.st` kada stižu Turci.

Teološki su bliže kršćanskoj mitologiji, ali s elementima dualizma. Bog otac ima dva sina, starijeg **Satanaela** i mlađeg **Mihaela** (tj. Isusa Krista). Satanael ima moć stvaranja, diže pobunu protiv oca i s dijelom anđela biva prognan s nebesa. Pritom stvara novo nebo, novo zemlju, i čovjeka - ali mu ne može dati duh, pa moli Oca da podari život njegovom stvorenju. Bog pristaje i čovjek tako ima dva stvoritelja. Satanael zavodi Evu i gubi dar stvaranja, ali zadržava kontrolu nad čovjekom.

Kako bi oslobodio čovjeka, Bog šalje Mihaela. Mihael ulazi u svijet kroz Marijino desno uho i od nje preuzeo izgled ljudskog tijela. Pobjeđuje Satanaela koji gubi svoj božanski nastavak El i postaje **Satan**, ali Satanovim spletkama Isus ipak biva razapet. Satan je začetnik cijele ortodoksne zajednice s crkvama, cerenomijama, sakramentima i svećenstvom.

Zbog toga Bogumili odbacuju crkvenu hijerarhiju, korištenje križa, brak i euharistiju. Ne grade crkve (tijelo je hram božji) i ne jedu meso. Svaka zajednica ima svojih 12 "apostola".

## Katari

Katari (`12.st`) su pokret iz pokrajine Languedoc juga Francuske nastao kao reakcija na raskošne živote tadašnjeg francuskog svećenstva i nezadovoljstvom papinskom vlasti. Inspirirani reformističkim pokretom Paulikanaca i Bogumila, pozivali su na vraćanje izvornoj kršćanskoj poruci siromaštva i pripovjedanja.

Teologija im je klasična dualistička: postoji pravi Bog, čisto dobro od duha i svijetla, i *Rex Mundi*, kralj svijeta, čisto zlo izgrađeno od materije. Dokaz dualizma su isčitavali iz `Ivan 3:6`: "Ono što je rođeno od tijela, tijelo je; a što je rođeno od Duha, duh je." Krist je poslanik svijetla poslan da donese iskru dobrote u materijalni svijet kojeg je demiurg stvorio.

Katarski vjernici su imali zadatak širenje te iskre i donošenja Boga u bezbožni svijet. Vjerovali su da se kroz reinkarnaciju duša postepeno oslobađa materijalne ljuske. Odbijali su služenje u vojsci, jedenje mesa i ubijenja životinja. Nisu ohrabiravali seksualne odnose ni brak.

Odbacivali su jedinstvenost uloge svećenstva, već su smatrali da svatko može ispunjavati sakramente euharistije ili oprosta. Umjesto krštenja (jer je voda nečista), razvili su novi sakrament, *consolamentum*, polaganje ruku. Nakon primanja tog sakramenta osoba bi postala perfekt (fr. *parfait*), i postala obvezna ispunjavati zavjete katarskog učenja. Perfekti su često odabirali ritualni post nakon kojeg bi umrli od gladi, pa se consolamentum uglavnom davao kad bi netko bio blizu smrti.

Papa `Inokent III` Katare optužuje za gnosticizam i pokreće 20-godišnji križarski rat protiv njih, što je francuska kruna iskoristila da pripoji Languedoc. Izvršen je jedan od najbrutalnijih genocida prilikom kojeg je ubijeno preko 200.000 stanovnika, često bez pravljenja razlike jesu li katarski ili katolički vjernici. Do kraja `14.st.`, svi tragovi Katarskog pokreta su obrisani.
