# Kršćanstvo: Denominacije

## Jehovini Svjedoci

**Bible Student Movement** je pokret nastao `1870` vođen Charlesom Russelom, gdje se raspravljalo o biblijskoj kronologiji i kraju svijeta koji je predviđan da će se dogoditi svaki čas. Nakon smrti pastora Russella, nastaju brojni ogranci pokreta, a među njima i Jehovini Svjedoci `1931`.

Jehovini Svjedoci odbacuju **trojstvo** jer nije dio Biblije. Bog je stvoritelj i vrhovno biće; Isus je njegov jedini sin i prvo što je Bog stvorio, ali je odvojeni entitet; duh sveti je božja "aktivna sila". Isus je istovremeno i arhanđeo Mihael, tj. "riječ" u `Ivanu 1:1`, te "jahač bijelog konja" iz `Otkrivenja 6`, koji je pristao biti prebačen s neba u utrobu djevice Marije. Tu je pogubljen kao žrtva za okajanje ljudskih grijeha. Isusova žrtva je ključna za spasenje, ali svi ljudi imaju slobodnu volju i moraju vjerovati i propovijedati kako bi bili spašeni.

Smatraju da je cijeli protestantski kanon nepogriješiva božja riječ. Stari i Novi zavjet zovu Hebrejski i Grčki dio Biblije, kako se ne bi insinuiralo da je stari zavjet inferioran ili zastario.

Isusov drugi dolazak desio se neprimjetno, u listopadu 1914. na nebesima. Isus je tada postao kralj Božjeg kraljevstva. Sotona, anđeo koji se poželio štovanja, je tada s demonima protjeran na zemlju. Od tada je počelo vrijeme  "posljednjih dana". Društvo u kojem živimo će biti srušeno božjom intervencijom, počevši s uništenjem Ujedinjenih naroda (svjedoci su jako protiv UN-a); Sotona će napasti svjedoke, pa će Bog započeti harmagedonsku bitku. U njoj će biti uništene sve ljudske vlade i nesvjedoci.

Prema `Ezekijelu 18:4` ("Duša koja sagriješi umrijet će"), svjedoci vjeruju da je duša smrtna, te je smrt stanje nepostojanja. Pakao (sheol) nije mjesto mučenja nego "zajednički grob čovječanstva", mjesto nesvjesnog nepostojanja. Jedina nada za život nakon smrti je uskrsnuće, pri čemu će Bog nanovo stvoriti iste osobe u novim tijelima.

**144.000 najboljih svjedoka** ("malo stado") uskrsnut će na nebo kao duhovna bića i postati vladari svijeta, pod direktorom Isusom Kristom. Ostatak vjernika ("druge ovce") će živjeti u Božjem kraljevstvu (koje je doslovna vlada, ustanovljena 1914.), zemaljskom raju bez zločina, bolesti, smrti i siromaštva. Nevjernici će završiti u *gehenni* (inače se u Bibliji prevodi kao pakleni oganj), uništenju iz kojeg nema uskrsnuća. Ukratko, zagrobni život ne postoji, a demoni na zemlji nekad glume duše mrtvih pa zato ljudi vjeruju u duhove.

Doktrine Jehovnih svjedoka donosi **Vodeće tijelo** (8 muškaraca u Warwicku, NY), kojima Isus kanalizira božja otkrivenja. Otkrivenja su otvorena naknadnim izmjenama (prema `Mudre Izreke 4:18` "Pravednička je staza kao svjetlost svanuća, koja je sve jasnija do potpunog dana"), pa je Harmagedon bio neuspješno predviđen već nekoliko puta u zadnjih 100 godina.

Jehovini svjedoci smatraju da je nakon smrti apostola Crkva skrenula s izvornog Isusovog učenja. Sve ostale religije su dio "Velikog Babilona", svjetskog carstva lažnih religija kojima upravlja Sotona (nisu fanovi ekumenizma). Ne zauzimaju političke stavove, ne pjevaju himnu, ne služe vojni rok niti rade u industrijama povezanim s vojskom. Odbijaju transfuzije krvi prema `Levitskom zakoniku 17:10` "Ja ću se okrenuti protiv onoga koji bude jeo krv".

Do 1936. simbol Jehovinih svjedoka bio je križ s krunom. Nakon toga tvrde da  Isus nije umro na križu, nego na drvenom stupu (crux simplex). Također zabranjuju slavljenje Božića (jer je paganskih korijena, Isus je rođen početkom listopada), Majčinog dana (ustanovljen je 1914. kad je Sotona došao na zemlju), i općenito rođendana (jer se u Bibliji jedini rođendani spominju faraonov i Herodov, u ne baš najboljem kontekstu).

## Unitarijanci

Kršćanski Unitarijanizam je teološki pokret koji smatra da kršćanstvo nije pravi monoteizam jer vjeruju u trojstvo. Unitarijanci vjeruju da je Bog samo jedan. Po njima, Isus je bio velik čovjek, prorok i moralni autoritet, možda čak i nadnaravno biće, ali nije bio Bog. Glavni argument im je da Isus nikad nije tvrdio da je Bog, niti je njegovo učenje ikad spominjalo trojsvo.

Unitarijanci su nastali neovisno sredinom 16. stoljeća u Poljskoj i Transilvaniji. U Poljskoj dio Reformirane Protestantske Crkve prihvaća učenje Fausta Sozzinija, pa ih se još naziva Socinijancima. Do 17. stoljeća protjerani su iz Poljske, i sele su u Transilvaniju i Nizozemsku, gdje preuzimaju naziv "Unitarijanci". S vremenom su se proširili na Englesku i SAD.

**Socinijanski unitarijanizam** smatra da je Isus započeo svoje postojanje kao čovjek, odnosno da nije postojao prije. Neki vjeruju da je bio samo čovjek (*psilantropizam*), neki vjeruju da ga je Bog posvojio kao sina (*adapcionizam*), a neki vjeruju da je doista nastao začet duhom svetim.

**Arijanski unitarijanizam** smatra da je Isus prije svog ljudskog života postojao kao *Logos*, biće koje je stvorio Bog, i koje je s njim obitavao na nebu. Opet, postoje nijanse: neki vjeruju da je Isus božanski duh iste prirode kao i Bog, a neki vjeruju da je anđeo ili neko niže božansko biće različite prirode od Boga.

Do kraja 19. stoljeća, dio Unitarijanaca se udaljio od kršćanskih korijena i počeo primati nekršćane i neteističke crkve i pojednice u zajednicu. Tako se Unitarijanizam razvio u liberalni religijski pokret **Unitarijanski Univerzalizam** koji nema zajedničko vjerovanje, već okuplja članove u "slobodnoj i odgovornoj potrazi za istinom i značenjem".

## Pentakostalci

Pentekostalsko kršćanstvo je protestantski pokret nastao u Los Angelesu `1906`, kroz Azusa Street Revival projekt. Pokret je vodio afroamerički pastor William Seymour, poznat po svojim živopisnim i višesatnim propovjedima, u kojima bi pričao i pjevao "u jezicima", pod utjecajem duha svetog.

Protestanska doktrina *cezacionizma* smatra da je Bog povukao nadnaravne darove koje je udijelio apostolima - danas za njih nema potrebe, pa moći puput predskazanja i liječenja polaganjem ruku više ne postoje. Pentakostalci u potpunosti odbacuju tu doktrinu. Oni vjeruju da pri krštenju na vjernika silazi Duh Sveti, pri čemu ga može podariti jednakim moćima koje su imali članovi rane crkve.

Pentakostalna crkva je od nekoliko stotina vjernika, do današnjeg dana narasla na pola milijarde članova.
