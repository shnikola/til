# Biblija - Stari Zavjet

## Prijevodi

Septuaginta, najstariji grčki prijevod hebrejske biblije, nazvan je po 72 učenjaka (po 6 iz svakog izraelskog plemena) koje je grčki kralj Egipta Ptolomej II. u 3. st.pr.Kr. zadužio da prevedu Toru (prvo petoknjižje). Nakon Tore, i ostale knjige su prevedene kroz iduća 2 stoljeća.

Septuaginta uključuje i *deuterokanonske* knjige (Tobija, Judita, Makabejci...) koje židovi smatraju apokrifnim.

## Na svoju sliku

`Postanak 1:27` "Na svoju sliku stvori Bog čovjeka". Ali kako je moguće da ga je stvorio na svoju sliku ako nema fizičku formu? Prema Tomi Akvinskom, čovjek je stvoren na sliku Božju ne u fizičkoj formi, nego po intelektu i sposobnosti razmišljanja.

Prema rabinu Akivi, "svoju sliku" znači sliku, tj. nacrt koju Bog posjeduje. Taj nacrt se naziva **Adam Kadmon** ("izvorni čovjek"), koji je nacrt ne samo za čovjeka, nego za cijeli univerzum. Odnos između nacrta i univerzuma je temelj Kabale.

Ludi kabalaši su primjetili da kada Tetragramaton zapišeš vertikalno i malo stisneš, donekle izgleda kao čovjek.

## Lilith

`Postanak 1:27` "Na svoju sliku stvori Bog čovjeka, na sliku Božju on ga stvori, muško i žensko stvori ih." Ovo se dogodilo prije nego je Bog stvorio Evu od rebra. Otkud onda spominjanje žene?

Rabini interpretiraju ovo pričom o Lilith, koju je Bog stvorio od zemlje kao i Adama. Ali Adam i Lilith se nisu složili jer je on želio leći na nju, a ona na njega, pa je na kraju pobjegla od njega. Drugi rabini interpretiraju ovaj citat time da je Adam stvoren s muškim i ženskim licem, kao hermafroditno biće, muško i žensko spojeno na leđima. Ali Bog je uočio da im je tako teško hodati i razgovarati, pa ih je razdvojio.

## Nefili

Nefili su divovi koji se usputno spomenu u `Knjizi Postanka` i `Knjizi Brojeva`. Opisani su kao djeca "Božjih sinova i ljudskih kćerki", poznati po snazi i veličini. Apokrifna `Knjiga proroka Henoka` (Enoch, Noin pradjed) govori o 200 palih anđela koje je vođa Samyazaz nagovorio da uzmu ljudske žene i naprave im djecu - divovske i proždrljive Nefile. Anđeli su ljude podučili raznim vještinama (obradi metala, čarolijama i astrologiji). Ali Bog je poslao arkanđele da prognane anđele bace u pakao, i počistio zemlju potopom.

Henokova knjiga je napisana u `1. st. pr. Kr.`. U 4. stoljeću je proglašena apokrifom, ali je i dalje utjecala na kršćansku tradiciju i izvor je vjerovanja o raju, paklu, anđelima i demonima. Ne smatra se kanonom osim kod blesavih denominacija (ortodoksnih kršćana u Etiopiji, Crkve Svetaca posljednjih dana). Židovi prihvaćaju prvu knjigu s anđelima. Druga knjiga u kojoj Henok prolazi kroz 10 razina nebesa je još luđa. Sačuvana je samo na staroslavenskom.

## Čudovišta

Behemot i Levijatan se usputno spomenu u `Jobu 40:15-24` gdje Bog nabraja zvjeri koje je stvorio i samo ih on može uloviti. U nekim prijevodima Behemot je nilski konj ili slon, a Levijatan krokodil.

Tu opet Henok korisno uskače da pojasni: Behemot je glavno nepobjedivo čudovište tla, Levijatan vode, a (u Bibliji preskočen) Ziz neba. Behemot živi u Dunaydinu, nevidljivoj pustinji istočno od Rajskog vrta, a Levijatan u Tiamatu, ulazu u podzemni svijet.

U `Psalmu 104:26` se opet spominje Levijatan: "Tu je more ... i Levijatan kojeg si stvorio da se igra u njemu". Ali neki to prevode kao "Levijatan kojeg si stvorio da se igraš s njime". Prema tom prijevodu Talmud (`Avodah Zarah 3b`) Božji radni dan dijeli ovako: prvu četvrtinu proučava Toru, drugu četvrtinu prosuđuje Zemlju (Talmud kaže da se mora truditi da bude milosrdan, inače bi sve uništio), treću četvrtinu hrani životinje, a zadnju četvrtinu provodi s Levijatanom. Svoje noći provodi slučajući pjesme životinja (ili možda ljude kako spavaju).

U `Psalmu 74:14` piše "Ti si razmrskao glave Levijatanu; dao si da ga jede narod koji živi u pustinji." Židovski Midraš to tumači ovako: Bog je stvorio 2 golema morska čudovišta, ali bili su toliko velika, da su se razmnožavali uništili bi svijet. Zato je Bog ubio ženku, posolio njeno meso i spremio ga za ručak pravednima kada dođe sudnji dan. Muški Levijatan i Bog su na kraju jedina bića u postojanju koja su sama u cijeloj svojoj vrsti.

Židovska tradicija je dosta opsjednuta jedenjem Levijatana. U više izvora se govori kako će na sudnji dan Bog servirati Levijatana za objed, a od njegove kože napraviti šator za banket.

Kit koji je pojeo Jonu je zamalo izbjegao da ga pojede Levijatan. Levijatan inače jede jednog kita dnevno.

## Deset zapovijedi

Deset zapovijedi su svima jako bitne jer ih je Bog osobno izdiktirao Mojsiju i Izraelcima kada se spustio na Sinaj u `Izlazak 20` (a Mojsije ih još jednom reprizira u `Ponovljeni Zakon 5`). Nakon što su čuli Božji glas, Izraelci su se usrali od straha i pobjegli, pa je Mojsije morao otići na osobno diktiranje ostalih 613 zakona i stavki saveza. Sutradan ih je pročitao pred svima, i svi su se složili da je to razuman dogovor.

Onda je nakon svega toga Mojsije otišao na 40 dana u planinu gdje je Bog vlastitim prstom ispisao dvije kamene ploče s tim istim zapovjedima (valjda da imaju napismeno). Neki kažu da ih je stavio po 5 na svaku ploču, a neki da je stavio svih 10 na obje (kao duplikat ugovora). Umeđuvremenu su izraelci odlučili da je Mojsije umro, napravili zlatno tele, i znamo kako je to sve to završilo.

Zapovijedi u Bibliji nisu numerirane, ali su se svi dogovorili da ih je deset jer je lijep okrugao broj. Pošto su donekle fluidno napisane, različite denominacije birale su djelove koji im pašu. Zapovjedi su sljedeće:

1. **Ja sam Gospod, Bog tvoj, koji sam te izveo iz zemlje egipatske, iz kuće ropstva. Nemoj imati drugih bogova uz mene**. Kršćani ne spominju dio o Egiptu, ali s ovim se svi više manje slažu. Kalvinisti su smatrali da je "Ja sam Bog tvoj" uvod, a "Nemaj drugih bogova" prva zapovjed.

2. **Ne pravi sebi lika ni obličja bilo čega što je gore na nebu, ili dolje na zemlji, ili u vodama pod zemljom. Ne klanjaj im se niti im služi.** Nigdje se precizno ne kaže na koje se idole točno misli: klanjanje drugim bogovima preko idola, klanjanje materijalnim stvarima, ili korištenje idola za klanjanje Bogu. Oko ove zapovjedi se digla frka u 8. stoljeću, kada su ikonoklasti tvrdili da je prikazivanje religijskih ikona zabranjena. Na zapadu su taman bili popularni veliki kipovi svetaca, pa se isposlovalo da Drugi Nicejski Koncil dozvoli religijsku umjetnost (objašnjenje je - Isusovo uskrsnuće je stvorilo loophole... nekako). Katolici su tako diskretno preskočili ovu zapovijed (kao uključena je u prvoj). Pravoslavce nije pretjerano briga, dopuštaju ikone, ali svejedno su ostavili u zapovijed. Reformacija se dosta strogo ovog drži, pa zabranjuju bilo kakvo kiparsko ili likovno djelo u sakralnoj umjetnosti.

Zapovijed se inače nastavlja u vrlo specifičnom tonu: **Jer ja, Gospod, Bog tvoj, Bog sam ljubomoran. Kažnjavam grijeh otaca - onih koji me mrze - na djeci do trećeg i četvrtog koljena.**

3. **Ne uzimaj uzalud imena Gospoda, Boga svoga, jer Gospod ne oprašta onome koji uzalud izgovara ime njegovo.**

4. **Sjeti se da svetkuješ dan subotnji. Šest dana radi i obavljaj sav svoj posao. A sedmoga je dana subota, počinak posvećen Jahvi. Tada nikakva posla nemoj raditi: ni ti, ni sin tvoj, ni kći tvoja, ni sluga tvoj... (nabraja sve članove kućanstva, i onda još malo priča. Ovo je najduža zapovijed)** Da bi se diferencirali od Židova, kršćani su u 4. stoljeću zabranili obiježavanje šabata, i proglasili nedjelju danom odmora. Ova zapovijed je diskretno promijenjena da spominje "Dan Gospodnji" umjesto šabata. Naravno da postoje i nesabatarijanci koji odbijaju uzimati dan odmora, nego se odmaraju "u Kristu".

5. **Poštuj oca svoga i majku svoju, da imadneš dug život na zemlji koju ti dâ Jahve, Bog tvoj.** Ovo je neobična zapovijed jer jedina obećava nešto zauzvrat. Židovi su to interpretirali kao - kazna za nepoštivanje roditelja je smrt.

6. **Ne ubij!** Diskutabilno je znači li ovo "Ne oduzmi nekomživot ili "Ne počini ubojstvo" (u tom slučaju ubijanje u ratu, smrtna kazna i samoobrana su ok).

7. **Ne učini preljuba!** Krepki kršćani su promijenili u općenitije: "Ne sagriješi bludno".

8. **Ne ukradi!**

9. **Ne svjedoči lažno na bližnjega svoga!**

10. **Ne poželi kuće bližnjega svoga! Ne poželi žene bližnjega svoga; ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvoga!** Katolicima je falila jedna zapovijed pa su ovu podijelili u dvije.

Rabini, koji uvijek traže strukturu u svemu, imaju teoriju kako je prvih 5 zapovjedi povezano s drugih 5, od donekle smislenih ("Nemaj drugih bogova uz mene" je ekvivalentno "Ne čini preljub") do zbilja navučenih ("Svetkuj šabat" je isto kao i "Ne svjedoči lažno", jer onaj koji ne odmara na sedmi zapravo laže da Bog nije u 6 dana stvorio svijet.)

## Knjiga o Jobu

Knjiga o Jobu je jedinstvena među starozavjetnim knigama. Nije smještena u Izrael, nego u Uz (možda negdje u Arabiji?). Pisana je u starijoj formi hebrejskog od svih ostalih knjiga. Leksikon sadrži mnogo stranih riječi pa znanstvenici smatraju da je izvorno napisana na nekom drugom jeziku pa prevedena. Citira je Izaija, što znači da je starija od proroka; citiraju je i Psalmi, što znači da je starija od kralja Davida.

Job postavlja glavno pitanje koje svi imaju - ako je bog dobar i svemoguć, otkud toliko zla u svijetu? To je priča o vrlo dobrom čovjeku kojeg spopadne tisuću raznih patnji. Njegovi prijatelji misle da je Job nešto zgriješio i zaslužio takvu sudbinu, ali Job inzistira da nije - i u pravu je. Bog čak zahtjeva od njegovih prijatelja da žrtvuju životinje kako bi se iskupili za klevećenje Jobovog imena.

Na kraju, Job zahtjeva odgovor, i Bog se prikaže u vrtlogu i kaže da nije na nama da propitujemo njegove odluke.

## Izgubljene generacije

U Psalmu 105:8 piše: "On se uvijek sjeća svojega Saveza, riječi koju dade tisući naraštaja". Ovo zvuči kao da Tora ima rok trajanja. Srednjovjekovni rabin Shlomo Yitzchaki (Rashi), tvrdi je Tora zapravo dana *tisućitoj* generaciji. Problem je što je Mojsije 26. generacija od postanka svijeta. Postavlja se pitanje - gdje je nestalo ostalih 974 generacija? Neke teorije tvrde da naš svijet nije prvi stvoren, već da su prije njega postojali drugi svijetovi koje je Bog stvorio i uništio.
