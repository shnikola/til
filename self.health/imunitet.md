# Imunitet

## Cijepljenje

Imunološki sustav tijela napada sve što ne prepoznaje. Ako se susretne s nepoznatim proteinom, bakterijom ili virusom, lansirat će obranu. Ali treba  vremena da sustav sazna koji dio uljeza napasti i što treba proizvesti, pa će obrana postati učinkovita tek nakon nekoliko dana. Jednom kad se obrani, sustav će u memorijskim stanicama zapamtiti uljeza kako bi u budućnosti mogao brže reagirati.

Ideja cjepiva je pripremiti obranu u memorijskim stanicama prije nego se napadač pojavi. Npr. u COVID virusu odabran je protein kojeg virus koristi za ulazak u stanice i koji ga čini zaraznim. Iz RNA virusa izvađene su mRNA instrukcije za stvaranje tog proteina.

U cjepivu nije "oslabljena" sorta virusa. Cjepivo su samo mRNA instrukcije za stvaranje jednog specifičnog proteina.

Kada se instrukcije unesu u tijelo, ono će ih izvršiti i stvoriti virusov protein. Imunološki sustav će ga prepoznati kao uljeza, pokrenuti obranu (vrućica, groznica, bol u mišićima) i zapamtiti u memorijskim stanicama. Ako virus nakon toga i napadne tijelo, obrana će biti spremna i onesposobit će ga prije nego se stigne razmnožiti.

Imunitet možemo dobiti i ako prebolimo virus, ali u tom slučaju ne znamo koji proteini su zapamćeni, ni koliko će trajati. I u tom slučaju je korisno cijepiti se, jer ćemo biti sigurni da će nam se pamćenje poboljšati.

Pamćenje memorijskih stanica varira od virusa do virusa, i od osobe do osobe. Zato se ponekad koriste booster cjepiva kao podsjetnici.

## Mutacije

Virusi se ne raznmnožavaju samostalno. Oni preuzimaju stanice domaćina i reprogramiraju ih da stvaraju nove jedinke virusa. Stanice to rade kopirajući virusov RNA, bazu po bazu.

Prilikom kopiranja, može se dogoditi pogreška, tj. mutacija. U većini slučajeva ta pogreška nema nikakav utjecaj, ali ponekad se dogodi da ima, i da čini virus snažnijim ili slabijim. Ako se mutacija pokaže dovoljno uspješnom da se novi virus proširi, govorimo o novoj inačici (*strain*).
