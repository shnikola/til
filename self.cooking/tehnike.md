# Tehnike

## Lešo / Kuhano

Lešanje je kuhanje u slanoj kipućoj vodi. Lešo meso je čest ručak u primorskim krajevima, jer se od juhe dobijene od kuhanja moglo najbolje zasititi.

Lešaju se i ribe (kovač, grdobina, škarpina su najcjenjenije), ili riblja sitnež s rakovima, volcima ili što bi se već našlo u mreži. Čak se i srdela često spremala lešo, s malo kvasine, jer bi tako ribarima najlakše pala na želudac. Dodavanjem kapule, poma i začina u lešadu nastali su brudet, popara i gregada.

Leša se i povrće - u primorju se povrće kao prilog priprema isključivo na lešo. Tu je najpoznatija lešo blitva, prelivena s malo maslinovog ulja.

## Pirjanje/Dinstanje (Braising)

Namirnicu prvo suho popržiš na tavi, kako bi joj pojačao okus putem Maillardove reakcije. Ako namirnica nije proizvela dovoljno vlastite tekućine, dodaje se kisela tekućina (npr. poma, pivo, balzamic vinegar, vino) i temeljac. Uobičajeno se stavi tekućine da prekrije 2/3 komada mesa. Lonac se poklopi kako bi se sva tekućina i okus zadržali.

Kuha se dugo i lagano na temperaturi ispod 100 stupnjeva, u pećnici ili na štednjaku, dok se meso ne može lako razrezati samom viljuškom.

Toplina, vrijeme i tekućina razbijaju kolagenska tkiva koja čine meso žilavim, pa je ova metoda idealna za žilave komade mesa. Mnoga pirjana jela (npr. coq au vin) su nastala od pokušaja da se neukusno meso učini jestivim.

Dinstanje je sinonim, iako često označava da se ne stavlja dodatna tekućina.
