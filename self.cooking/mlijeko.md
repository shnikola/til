# Mliječni proizvodi

## Mlijeko

Mlijeko je emulzija mliječne masti u vodi, a u sebi još sadrži topljive tvari (laktoza, soli) i koloidne tvari (proteine).

Mlijeko je prirodno nehomogeno - molekule masti imaju tendenciju da se odvajaju i skupljaju na vrhu. *Homogenizacijom* se te molekule raspršavaju kako bi se stvorila emulzija i spriječilo odvajanje.

*Pasterizacija* kratkim zagrijavanjem ubija dio štetnih bakterija. Za razliku od sterilizacije, dio bakterija ostaje (zbog toga i dalje ima rok trajanja), ali se ne uništava okus.

Mlijeko krava i koza ima oko `3-4%` mliječne masti. Uklanjanjem vrhnja dobija se **obrano mlijeko** s `0.5%` mliječne masti.

**Evaporirano mlijeko** je mlijeko iz kojeg je uklonjeno 60% vode, pa je praktičnije za transport i pohranu. **Kondenzirano mlijeko** je slično, samo se u njega često dodaje i šećer. Vrlo je gusto i slatko, te ima puno duži rok trajanja od običnog mlijeka. Koristi se kao sastojak u desertima, ili se dodaje u kavu i čaj, a neki ga mažu na kruh umjesto džema. Ako nekoliko sati kuhaš konzervu kondenziranog mlijeka, dobiješ karamelasti **dulce de leche** (kojeg Poljaci zovu kajmak).

**Pečeno mlijeko** je ruski napitak koji se dobija krčkanjem mlijeka na slaboj vatri dulje od 8 sati. Produljena izloženost toplini dijeluje na aminokiseline i šećere, stvarajući kremastu boju i okus karamele. Velik dio tekućine ispari, pa je mlijeko gušće. Nakon isparavanja može mu se dodati kiselo vrhnje da izazove fermentaciju, što se zove **rjaženka** ili **varenec**.

## Vrhnje

**Slatko vrhnje** (cream) dobiva se obiranjem masnijeg sloja koji se skuplja na vrhu nehomogeniziranog mlijeka. Zato se zove vrhnje! Industrijski se za odvajanje koriste centrifuge.

Različite zemlje imaju različite kategorije za postotke masti u vrhnju. Ovo su američke kategorije koje najčešće srećem u receptima:
* **Half-and-half** (`10-18% m.m.`) je pola mlijeko, pola vrhnje. Koristi se za kavu ili čaj.
* **Light cream** (`18-30% m.m.`) za kavu i umake.
* **Whipping cream** (`30-36% m.m.`) za umake i juhe. Tučenjem se mogu dobiti samo mekani vrhovi.
* **Heavy cream** (`36-40% m.m.`) za dobivanje čvrstog šlaga.

**Kiselo vrhnje** (sour cream) dobiva se fermentacijom pasteriziranog slatkog vrhnja dodatkom bakterija mliječnog vrenja. Vrenje učini vrhnje kiselim i guščim. Što je manji postotak masti, to je vrhnje rjeđe, ali većina proizvođača koriste zgušnjivače kako bi varali.

Kod nas su standardna kisela vrhnja od `12%` (plavo), `20%` (crveno) i `25%` (narančasto, za sir), te mileram od `30%`.

**Smetana** je skupni naziv za slične proizvode u srednjoj i istočnoj europi.

**Creme fraiche** je francuska verzija (najpoznatija iz Normandije), s `10-45%` masti, lagano kiselkasto. Masnije je i manje kiselo od našeg kiselog vrhnja, pa može ići kao prilog kolačima. Najbliže našem mileramu (30%) ili narančastom kiselom vrhnju (25%).

**Kajmak** se dobija od punomasnog mlijeka koje se zagrije do 94 stupnja, malo ispod točke ključanja, kako bi se pasteriziralo. Mlijeko ne smije vrijeti jer se na toj temperaturi razgrađuju šećeri koji su potrebni za kasnije zrenje. Mlijeko se zatim stavlja u plitke posude na hlađenje 24 sata, nakon čega se s vrha skuplja odvojena masnoća i stavlja na cijeđenje. Ovako se dobija "mladi kajmak", koji se može jesti, ali i ostaviti posoljen da stoji dan-dva, gdje lagano fermentira i sazrije. Kajmak ima oko `60%` masti i gustu, kremastu konzistenciju.

**Clotted cream** je engleska verzija kajmaka, posebno popularna u okruzima Cornwall i Devon.

## Maslac

Nehomogenizirano vrhnje u sebi sadrži globule masti. Svaka globula ima membranu od fosfolipida i proteina koja sprječava da se sva mast spoji u jednu masu. Bućkanjem (churning) vrhnja oštećuju se membrane i omogućava spajanje masti i odvajanje od ostalih sastojaka. Tradicionalni maslac ima oko `65%`, a komercijalni i do `80%` mliječne masti.

U Europi se prije bućkanja (kakva smiješna riječ) vrhnje fermentira kako bi se masti bolje kristalizirale i kako bi bakterijske kulture dale okus. U Americi se radi bez fermentacije, od svježeg pasteriziranog vrhnja.

**Pročišćeni maslac** (clarified butter) se dobija topljenjem maslaca i uklanjanjem mliječnih ostataka - voda ispari, a čvrste tvari se skupe s površine. **Ghee** je indijski pročišćeni maslac koji se stavlja na rižu ili roti. **Smen** je soljeni fermentirani maslac iz bliskog istoka sličan gheeju, ali s jačim, lagano pokvarenim mirisom i okusom.

**Mlaćenica** (buttermilk) je ostatak koji se dobije nakon odvajanja maslaca od vrhnja. Ima oko `1%` masti, kiselija je i gušća od mlijeka. Može se piti ili koristiti u kuhanju.

## Fermentirano mlijeko

Mlijeko se može fermentirati bakterijama koje laktozu pretvaraju u mliječnu kiselinu. Kiselina mlijeku daje kiseo okus i djeluje na mliječne proteine mijenjajući mu teksturu.

**Jogurt** se pravi uvođenjem bakterija *Lactobacillus delbrueckii subsp. bulgaricus* i *Streptococcus thermophilus*. U raznim kulturama se miješa s različitim začinima ili zaslađivačima.

**Grčki jogurt** se dobija cijeđenjem dijela tekućine iz jogurta, što mu daje gustu teksturu i veći udio proteina. **Skyr** (Island) je još gušći i ima čak 12% proteina i samo 0.5% masti. Na Islandu je nastao kao nusprodukt puno nužnije sirutke koja se koristila za konzerviranje ribe. **Labneh** je bliskoistočna varijanta.

**Ayran** (Turska) se pravi miješanjem jogurta i vode, ponekad začinjen sa soli, paprom i mentom. Pije se hladan uz meso ili rižu. **Lassi** je indijska inačica, začinjen prženim kuminom, kurkumom, ili zaslađen voćnim sokom.

**Kefir** (Kavkaz) se pravi dodavanjem granula kefira (simbioza bakterija i kvasca, izgledaju kao karfiol) u kravlje, ovčje ili kozje mlijeko. Bakterije razgrađuju laktozu u kiselinu, a kvasac je fermentira u alkohol i ugljični dioksid, pa je tradicionalni kefir kiseo, gaziran i s 1-2% alkohola. Komercijalni kefir se mnogo kraće fermentira, pa mu je i udio alkohola manji.

**Vilii** (Finska) proizvode bakterije mliječno-kiselog vrijenja (BMK) i plijesan, stvarajući baršunastu površinu.

## Sir

Za proizvodnju sira, u mlijeko se dodaje sirilo (eng. rennet, skupina enzima iz telećeg želuca) ili kiselina (npr. ocat ili limunski sok) koji uzrokuju zgrušavanje proteina kazeina, pri čemu se čvrste tvari odvajaju od tekućih. Sir se može dobiti i zagrijavanjem, pri čemu se zgrušava albuminski protein.

https://en.wikipedia.org/wiki/Cheese
https://en.wikipedia.org/wiki/Types_of_cheese
https://en.wikipedia.org/wiki/Cottage_cheese


**Parmezan** je tvrdi sir originalno iz Italije (Parmigano Reggiano). Dozrijeva po nekoliko godina, vrlo je tvrd, ima pikantan okus i jak miris.

**Paški sir** je tvrdi ovčji sir koji zrije po nekoliko mjeseci i kora mu se premazuje maslinovim uljem. **Lički sir** je dimljeni sir od kuhanog kravljeg mlijeka.

**Emmentaler** je švicarski sir od kravljeg mlijeka, blagog okusa. Izvorno su rupe bile znak nesavršenosti, a onda su postale popularne.

**Mozzarella** je talijanski sir izvorno proizvođen od bivoljeg mlijeka, ali danas se uglavnom radi od kravljeg.

**Svježi sir** se dobija dodavanjem mliječne kiseline, pri čemu se aktivne bakterije mliječno-kiselog vrenja. Ne dozrijeva nego se jede svjež.

**Sirutka** (whey) je tekući ostatak nakon zgrušavanja i cijeđenja sira. Od tvrdih sireva dobija se slatka sirutka, a od svježeg sira i cijeđenja jogurta se dobija kisela sirutka.

**Ricotta** (tal. "ponovno kuhana") je sir koji se proizvodi od sirutke, koristeći proteine koji su preostali kad je kasein iskorišten, uglavnom albumin i globulin. Sirutka se ostavlja do 24 sata na sobnoj temperaturi da fermentira i ukiseli se, zatim se zagrijava do vrenja. Niski pH i temperatura denaturiraju protein i zgrušavaju ga u sitne grumene, koji se cijede kroz finu tkaninu.

**Skuta** je hrvatska varijanta Ricotte. Najcjenjenija je ovčja skuta s otoka Paga, tzv. puina. U pripremi je najbolja potpuno svježa (dan-dva). Što se manje termički obrađuje i manje začini, to bolje. Može se koristiti za predjela (omlet, tjestenina punjena skutom), juhe i deserte.

**Krem sir** se dobija fermentacijom ili kiseljenjem mlijeka pri sobnoj temperaturi pri čemu se proteini koaguliraju i odvajaju od tekućine. Nakon toga se smjesa grije na 60 stupnjeva kako bi se ubile bakterije i fermentacija zaustavila. Dodaju se vrhnje (za masnoću), sol i stabilizatori koji sprečavaju da voda izlazi iz krem sira. Najpoznatiji američki krem sirevi nastali su u Philadelphiji, pa otud i danas najopznatiji namaz.

**Mascarpone** se pravi stavljanjem limunske ili octene kiseline u vrhnje. Kremast je i lako maziv. Koristi se za tiramisu, cheesecake, i obogaćivanje rižota.

# Recepti

## Zapečeni Camembert

* ugrij pećnicu na **180**
* **kolut camembera** zareži po vrhu i u njega umetni sitno nasjeckani **režanj češnjaka**, **ružmarin** ili **timijan**.
* poprskaj maslinovim uljem i stavi u pećnicu na 15 minuta.

Kao prilog poprženi kruh, džem od brusnica i orašasti plodovi.

## Welsh Rarebit

* U lončiću otopi **2 žlice maslaca** i pospij s **2 žlice brašna**. Miješaj 3-5 minuta dok ne postane smeđe i mirisno.
* Umiješaj **1 žličicu senfa** i **kajensku papriku**. Prelij s **100ml crnog piva** i **2 žlice Worcestershire saucea**.
* Kad je mješavina jednolika, smanji vatru i umiješaj **250g ribanog sira**. Miješaj dok se ne otopi.
* Tostiraj kruh i prelij umak po njemu.

## Skuta kao fancy desert

* **400g skute** prelije se s **4 žlice maslinovog ulja**, **4 žličice meda** i pokapa sa sokom **1 limuna**.
* mogu se dodati pistaciji, ili slatko od dunje.

