# Produkcija

## Biti producent

Uloga producenta je omogućiti svima u timu da što jednostavnije mogu obavljati svoj posao. Producent treba imati širi pogled na projekt i rješavati probleme koje ostatak tima neće ni primjetiti, od nabavka resursa do omogućavanja komunikacije. Ako je producent dobar, nitko ni neće primjetiti da radi svoj posao.

Teži dio producentskog posla, pogotovo ako dolaziš iz developerske ili dizajnerske pozicije, je prihvatiti ograničenost svojih sposobnosti. Producent treba biti stručan u menadžmentu, ali ne bi smio donositi odluke vezane za programiranje, art, ili dizajn same igre. Te odluke trebaju donositi team leadovi, a producent samo može staviti veto na njih ako smatra da ugrožavaju projekt.

Producentov posao je osigurati da sav uloženi trud dođe do publike, da se igra objavi i da studio preživi. Dok su svi u timu emocionalno investirani u samu igru, producent mora biti protuteža koja će se boriti da igra bude dovršena, koliko god se ostali ne slagali s time.

## Prva igra

Za prvi projekt odaberi ideju koju možeš realizirati unutar **1 mjeseca**. Sa svakom igrom koju napraviš ćeš postajati sve bolji, i prvi projekt je često onaj na kojem ćeš mnogo naučiti, ali i htjeti baciti u smeće i početi od početka. Zato je dobro da to bude ideja malog scopea koja se može završiti u razumnom roku.

Naravno, trebat će ti duže od 1 mjeseca, jer nemoguće je od prve procijeniti zahtjevnost projekta. Ali ako se počneš približavati **3 mjeseca** rada, vjerojatno si odabrao preopširan zadatak.

Ne brini se oko dizajna ili koncepta - samo dovrši igru što prije. Za prvi pokušaj, iskustvo rada je puno važnije nego sam rezultat.

Postavi si **milestone za svaki tjedan**. Svaki od milestona podijeli na manje taskove. Ako task traje duže od tjedna, treba ga razbiti na sitnije zadatke.

**Vodi dnevnik** na početku svakog tjedna, bilježeći planirani posao; i na kraju tjedna da rezimiraš učinjeno. To je dobar način za osigurati se da ne zaostaješ za rasporedom.

Konačno, daj ljudima da igraju igru. Iako nećeš biti zadovoljan s rezultatom, najbitniji feedback je onaj kojeg ćeš dobiti od igrača.

## Prototip

Development uvijek počni s prototipom, i osiguraj da je prototip zabavan prije nego ga počneš razvijati dalje. Ono što nikako ne želiš je složiti veliki popis želja koje ćeš godinama pokušavati ugurati u jednu igru.

Dobar znak da si na pravom putu je ako imaš definiranu **osnovnu mehaniku igre** i **twist** koji tvoja igra donosi na tu mehaniku.

## Monetizacija

Nikad nemoj zahtjevati da se napredak u igri mora plaćati. Umjesto toga, primjetit ćeš da su ljudi neobično spremni platiti za statusne simbole poput custom skinova ili oružja.

Postoje i kreativniji načini monetizacije. Neki MMO-ovi prodaju "money bomb" koji eksplodira u iteme koje mogu skupiti samo ostali igrači. Svatko voli potrošiti novce da počasti ekipu.
