# Produktivnost

Cilj produktivnosti nije provoditi svaki trenutak vremena radeći nešto. Cilj produktivnosti je imati slobodu završiti s poslom kad želiš i moći kvalitetno provoditi svoje slobodno vrijeme u odmoru od rada.

Mozgu treba odmor, treba mu šetnja prirodom, kave i večere s prijateljima ili čitanje knjige prije spavanja. Izbjegavaj pretrpavati se poslom. Nećeš dati smisao životu ako si svaki trenutak dana učiniš zaposlenim.

Slobodno vrijeme se ne pronalazi. Ono se stvara odlukom da nećeš raditi nešto drugo.

## Stvaranje navika

Stvaranje navike uklanja čin pregovaranja sa samim sobom. Jednom kada nešto postane navika, nećeš trošiti energiju na pregovore, nego će je ostati za samo obavljanje zadatka.

Stvaranje navika nije lako, ali postoje trikovi. Isprva se fokusiraj na **kratke navike**, aktivnosti koje traju kraće od 30 sekundi. Npr. počni od toga da napraviš 2 skleka čim se probudiš. S vremenom, to će ti postati dio dnevne rutine i neće zahtjevati nikakvu snagu volje, i s time će se prirodno razvijati.

Otkloni sve prepreke koje te usporavaju u započinjanju aktivnosti. Ako želiš ići u teretanu svako jutro, pripremi si torbu noć prije. S druge strane, ako želiš prekinuti neku lošu naviku, stvori si prepreku. Ako ne želiš trošiti vrijeme na facebooku, odlogiraj se ili ga blokiraj.

Svaki put kad obaviš željenu aktivnost, proslavi to na neki način, makar samim time što se osjećeš ponosnim. Pozitivne emocije su te koje stvaraju navike.

## Planiranje

Za duže projekte, segmentiraj zadatke u **tjedne**. Mjeseci imaju previše mjesta za odgađanje, a dani su prekratki.

Svako jutro (ili večer prije), napravi **dnevni raspored** sa zadacima koje trebaš obaviti i zadaj im vremenski raspored (npr. blokove po sat vremena). Dobro definiraj zadatke. Ako je zadatak prevelik, podijeli ga na više manjih. Ostavi jednostavne i dosadne zadatke za drugu polovicu dana, kad si umorniji.

Ako imaš previše zadataka i premalo vremena, izbaci one koji su ti manje bitni. Prioritiziraj zadatke koji su ti važni a manje hitni umjesto hitnih nevažnih. Ako je zadatak nevažan, jednostavno ga nemoj napraviti, i imat ćeš više vremena za važne stvari.

## Započinjanje

Imaj posebno mjesto za rad. Ako se kod kuće ne možeš fokusirati, promjeni okolinu: otiđi u kafić ili knjižnicu u kojoj nisi nikad bio.

Odaberi ritual koji će biti prvi korak za počinjanje rada (npr. pravljenje čaja, puštanje glazbe). Mozak će se lakše prebaciti u automatski način rada ako ima vanjski okidač.

Radi jednu po jednu stvar. Sve što ti padne na pamet dok radiš zapiši, i vrati se tome kad završiš.

Otežaj si distraktivne aktivnosti. Blokiraj si twitter, facebook i news siteove. Drži mobitel izvan radne sobe i isključi si bilo kakve zvučne notifikacije. (Asinkrona komunikacija bi trebala spriječiti ometanje, a ne ga stvarati).

## Završavanje

Odaberi ritual za završavanje posla, tako da mozak zna da si završio za danas i pusti te na miru. To može biti zadnji prolazak kroz mailove i taskove, te pravljenje plana za sutradan, ili odlazak u šetnju ili dućan.

Ja volim excelice, i pomaže mi ako vodim statistiku koliko sam sati rada uložio na nešto. S njima dobijam osobni dnevnik i motivira me kada vidim koliko sam napredovao.

## Fizičko zdravlje

Spavaj koliko ti treba. Ako si popodne umoran, umjesto kave odspavaj pola sata.

Dnevno šetaj barem 30 minuta.

# Literatura

* https://www.youtube.com/watch?v=oTugjssqOT0 (Randy Pausch: Time Management)
* https://www.youtube.com/watch?v=d0m0jIzJfiQ (How To Design Deep Games with Jonathan Blow)
* https://qotoqot.com/blog/improving-focus
* https://guzey.com/productivity/
