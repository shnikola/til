# Komunikacija

## Davanje savjeta

Kada ti netko priča o problemu koji ima:

1) Ovo je jako teško i jako bitno: ni u kojem slučaju **nemoj nuditi rješenje problema**. Ako netko želi savjet ili pomoć, pitat će. Najgore što možeš učiniti u ovoj situaciji je oduzeti im samostalnost tako što ćeš riješiti njihove probleme umjesto njih. Tvoj primarni zadatak je poslušati ih, i dati do znanja da suosjećaš. "Uf, sigurno se grozno osjećaš, stvarno mi je žao."

2) Ako želiš spomenuti svoje iskustvo, **ne stavljaj fokus na sebe** i ne hvali se kako si ti prošao kroz gore stvari. Podijeli svoje iskustvo da im pokažeš kako nisu jedini koji prolaze kroz to, i da su njihovi osjećaji opravdani. Ne govori kako si riješio svoj problem, nego kako si se osjećao.

3) Ako se radi o problemu oko kojeg se može djelovati, jednom kad se osoba osjeća ugodno u razgovoru s tobom, možeš je pitati: "**I, što planiraš učiniti?**". Na taj način im prepuštaš donošenje odluka i omogućuješ da te pitaju za savjet, ako to žele.

## Pružanje podrške

Kada je bliskoj osobi teško, biti podrška ne znači davati savjete ili učiniti da se osjeća bolje. Biti podrška znači podijeliti bol i tugu, biti prisutan i zajedno s njima u najtežim trenucima trpiti neizvjesnost i bespomoćnost.

Nošenje s tuđim problemima je neugodno, i da umanjiš neugodu htjet ćeš ih proglasiti nevažnima. "Taj problem je nebitan" je zadnja stvar koju itko želi čuti kad mu je teško. Odnosi se prema tuđim problemima s poštovanjem i razumijevanjem, čak i ako se tebi čine trivijalni. Istovremeno, ne uveličavaj problem i ne stvaraj dodatnu paniku, čak i ako ti se čini neriješiv.

Ponudi svoju podršku konkretnim prijedlogom. Umjesto "Reci ako ti mogu kako pomoći." (koji stavlja pritisak na sugovornika), reci "Hoće li pomoći da ti pripremim ručak za ovaj tjedan?" ili "Želiš li se družiti kasnije?".

Ukratko, ako netko želi razgovarati o problemima koji ga muče, poslušaj ih. Postavljaj pitanja. Budi zainteresiran i pružaj podršku. Ne nudi rješenje problema, ali daj do znanja da si na njihovoj strani.

## Govor tijela

Signali da je nekome ugodno u komunikaciji s tobom:
* približi se (nagne se prema tebi, napravi korak naprijed).
* stopala su im usmjerena prema tebi.
* nagne glavu na stranu (znatiželja) ili je nasloni na ruku (koncentracija).
* savije nogu i sjednje na nju (ako sjedi na nečem mekanom).
* smiješi se dok govoriš.

Signali da je nekome neugodno:
* ne gledaju prema tebi.
* diraju svoj vrat, lice, ili noge (diranje dijelova tijela s mnogo živčanih završetaka te smiruje kad si nervozan)
* pozicioniraju se da je objekt između vas.
* stopala su im usmjerena van razgovora.

## Razgovor

Održavanje razgovora se sastoji od **invitacije** (postavljanje direktnog pitanja sugovorniku) i **inspiracije** (izjava koje ostavlja otvorenim da sugovornik kaže što želi).

Invitacija je korisna kad razgovor zapne. Ako ne znaš što dalje reći, postavi pitanje ("Što si ti radio danas?") i razgovor će se nastaviti. Počni od površnih pitanja, ali se kreći prema intimnijima, pazeći da sugovorniku nije neugodno. Ako postavljaš intimna pitanja, budi spreman podijeliti i intimne stvari o sebi.

Inspiracija se događa kada nešto što kažeš potakne sugovornika da poželi nešto podijeliti. Na taj način dijelimo svoja razmišljanja i iskustva.

Invitacija daje strukturu i smjer razgovoru, a insipiracija daje bliskost i fleksibilnost. Uvijek započinji razgovore s invitacijom (pokazuješ da želiš znati više o svom sugovorniku), a kasnije pređi na inspiraciju (otvaramo se jedno drugome).

## Internetska rasprava

Ispravljanje nečijeg pravopisa u raspravi je dno dna.

# Literatura

* https://www.improveyoursocialskills.com/basic-social-skills-guide
